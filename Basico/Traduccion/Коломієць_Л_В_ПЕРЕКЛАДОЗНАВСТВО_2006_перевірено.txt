   КИЇВСЬКИЙ НАЦІОНАЛЬНИЙ УНІВЕРСИТЕТ 
   імені ТАРАСА ШЕВЧЕНКА
   
   
   КОЛОМІЄЦЬ ЛАДА ВОЛОДИМИРІВНА
   
   
                                                                       УДК 81’255.4=03.111=161.2
   
   
   

   ЕВОЛЮЦІЯ НАПРЯМІВ В АНГЛО-УКРАЇНСЬКОМУ ПОЕТИЧНОМУ ПЕРЕКЛАДІ КІНЦЯ ХІХ – ПОЧАТКУ ХХІ ст. 
   
   
   Спеціальність 10.02.16 – перекладознавство
   
   
   
   АВТОРЕФЕРАТ
   дисертації на здобуття наукового ступеня 
   доктора філологічних наук
   
   
   
   
   
   
   
   Київ – 2006 
   

Дисертацією є рукопис.
   
Роботу виконано на кафедрі теорії та практики перекладу з англійської мови 
Інституту філології Київського національного університету імені Тараса Шевченка.
   
Науковий консультант:   доктор філологічних наук, професор
                                                 Карабан В’ячеслав Іванович,
                                                 завідувач кафедри теорії та практики перекладу з 
                                                 англійської мови Інституту філології Київського 
                                                 національного університету імені Тараса Шевченка

Офіційні опоненти:            доктор філологічних наук, професор
                                                 Зорівчак Роксолана Петрівна,
                                                 академік АН ВШ України,
                                                 завідувач кафедри перекладознавства і 
                                                 контрастивної лінгвістики імені Григорія Кочура
                                                 Львівського національного університету 
                                                 імені Івана Франка МОН України;

                                                 доктор філологічних наук, професор
                                                 Швачко Світлана Олексіївна,
                                                 професор кафедри перекладу Сумського 
                                                 державного університету МОН України;

                                                 доктор філологічних наук, професор
                                                 Ґудманян Артур Ґрантович,
                                                 директор Гуманітарного інституту Національного 
                                                 авіаційного університету МОН України (м.Київ), 
                                                 завідувач кафедри англійської філології та перекладу

Провідна установа:          Запорізький національний університет Міністерства освіти
                                                 і науки України, кафедра теорії та практики перекладу

Захист відбудеться 23 листопада 2006 року о 10.00 годині на засіданні спеціалізованої 
вченої ради Д 26.001.11 із захисту дисертацій на здобуття наукового ступеня доктора 
(кандидата) філологічних наук у Київському національному університеті 
імені Тараса Шевченка за адресою: 01033, м. Київ, бульвар Тараса Шевченка, 14.

З дисертацією можна ознайомитись у науковій бібліотеці Київського національного 
університету імені Тараса Шевченка (м. Київ, вул. Володимирська, 58, к. 10).

Автореферат розісланий «18» жовтня 2006 р.

Вчений секретар спеціалізованої вченої ради
доктор філологічних наук                                                                 І.В. Смущинська

                                                             ЗАГАЛЬНА ХАРАКТЕРИСТИКА РОБОТИ
   У дисертації проаналізовано переклади англомовної поезії та Шекспірівської драми, що належать до найвиразніших із погляду розвитку, типології та інгерентної видозміни основних тенденцій, напрямів і шкіл в українському поетичному перекладі минулого сторіччя. Тенденція – найзагальніше поняття. Всередині тенденції вирізняються напрями та школи. Під напрямом ми розуміємо сукупність перекладів, які об’єднані вектором перекладацької інтерпретації, типологічною подібністю, системою запозичень, зближень і паралелей. Окрім естетичної спільності, істотною для визначення напряму є близькість світовідчуття митців, спорідненість соціально-історичних та національних умов. Напрям може охоплювати кілька країн, набувши особливого розвитку в певній країні і трансформуючись у національні школи, а також може бути «неповним» (складатися з одного-двох представників), припадаючи на період пригніченого стану національної літератури. Слід враховувати складність закономірностей перекладацького процесу в Україні ХХ ст., коли переклад перебрав на себе мовоохоронну функцію, що передусім сприяло розвитку напрямів та шкіл, спрямованих на цільову культуру, але певною мірою гальмувало альтернативні напрями, які натомість утверджувались у напрацюваннях перекладачів з діаспори. Під школою ми розуміємо комплекс світоглядно-естетичних особливостей перекладацької концепції та стратегії сукупності перекладачів (чи окремого видатного перекладача), що належать до певного напряму. Проте не в кожному напрямі існують школи, а школа може перебирати на себе функції напряму («Лексикон загального та порівняльного літературознавства», 2001). Причому неминучі суперечності у визначенні поняття школи (їх ми перелічили на с. 16-17 дисертації).
   Актуальність дослідження зумовлена потребою в комплексному вивченні історії українського поетичного перекладу в аспекті формування, еволюції, інгерентної видозміни та взаємодії шкіл і напрямів з кінця ХІХ до поч. ХХІ ст. Це спричинило необхідність методологічно нового функціонально-типологічного підходу до аналізу поетичної мови перекладу як реалізації проекту метапоетичного письма. 
   Зв'язок роботи з науковими програмами, планами, темами. Дисертаційна робота виконана в межах наукової теми, що розроблялася в Інституті філології Київського національного університету імені Тараса Шевченка за № 01 БФ 0147-01 «Європейські мови та культури в контексті глобалізації світових процесів», а також нової теми за № 06 БФ 044-01 «Розвиток і взаємодія мов та літератур в умовах глобалізації» (підтема «Концептуальні картини світу романських та германських мов у контексті сучасного перекладознавства»), затвердженої Міністерством освіти і науки України. 
   Метою дослідження є історико-типологічний аналіз масиву англо-українського поетичного перекладу в розмаїтті тенденцій, напрямів та шкіл із урахуванням їхньої історичної динаміки та інгерентних видозмін. Досягнення загальної мети дослідження передбачає вирішення таких завдань:
1. Сформулювати й довести теорію різновекторності перекладацької інтерпретації та запропонувати адекватну мультиінтерпретативну модель перекладу як метапоетичного письма і на цій основі з’ясувати загальні тенденції в стратегіях перекладу та розробити типологію перекладацького письма, виходячи із наявних стратегій.
2. Ґрунтуючись на типології перекладацького метапоетичного письма, з’ясувати місце окремих напрямів, шкіл та індивідуальних стратегій в англо-українському поетичному перекладі як таких, що формують певні загальні тенденції його розвитку.
3. Здійснити зіставний лінгвостилістичний та перекладознавчий аналіз текстів оригіналів і їх перекладів та виявити вектор перекладацької інтерпретації першотвору й, відповідно, тип метапоетичного письма П. Куліша, О. Олеся, М. Зерова, Ю. Клена, М. Рильського, Л. Гребінки, М. Рудницького, Г. Кочура, В. Мисика, Д. Паламарчука, Д. Павличка, О. Тарнавського, О. Соловей, О. Зуєвського, Яра Славутича, О. Мокровольського, М. Москаленка, І. Костецького, В. Лесича, В. Барки, Т. Осьмачки, М. Лукаша, Б. Бойчука, М. Тарнавської, Ю. Тарнавського і Ю. Андруховича з акцентом на елементах традиціоналізму і/чи новаторства творчого методу, пріоритетах індивідуальної перекладацької стратегії та головних особливостях перекладацького стилю.
4. Провести зіставно-типологічний та системно-історичний аналіз різних перекладів одного першотвору, дослідивши характер варіативності, масштаби та внутрішню динаміку перекладацької інтерпретації поетичних драм і сонетів В.Шекспіра (зокрема, еволюцію української перекладацької гамлетіани та сонетіани), поетичних творів романтиків (Р. Бернса, Дж.Г. Байрона, Дж. Кітса, Е. По, Г. Лонгфелло), символістів (В.Б. Єйтса), модерністів (Е. Паунда, Т.С. Еліота, С. Плат та ін.) в історичному й географічному вимірах.
5. Встановити та систематизувати внесок окремих перекладачів в історію українського поетичного перекладу з перспективи розбудови певного напряму, школи та перекладацької стратегії в контексті загальних тенденцій розвитку поетичного перекладу в Західній Європі та США.
6. Узагальнити й типологізувати тенденції, напрями та школи, що виникли в англо-українському поетичному перекладі кін.ХІХ–поч.ХХІ ст., з окресленням їх інгерентної видозміни та динаміки розвитку.
7. З’ясувати роль і місце низки українських перекладів англомовної поезії та поетичної драми в українській літературній полісистемі з погляду їхнього багатофункціонального навантаження, зокрема, значення 1) для розвитку поетики і стилістики поетичного жанру в українській літературі та розбудови сфери поетичної мови, 2) для збереження й збагачення української літературної мови як системи та розвитку національної культури, 3) для формування канону англомовних літератур та становлення й збагачення українського літературного канону.
   Об’єктом дослідження є українські поетичні переклади англомовних поетичних та поетико-драматичних творів в аспекті реалізації ідіостилю перекладача, індивідуальної перекладацької концепції та стратегії, програмних завдань групи чи школи, формування напрямів і тенденцій розвитку поетичного перекладу.
   Предметом дослідження є типологічні характеристики українських поетичних перекладів англомовних поетичних та поетико-драматичних творів за індивідуальними перекладацькими стратегіями та ідіостилями, школами, напрямами й основними тенденціями в загальній еволюції поетичного перекладу. 
   Матеріалом дослідження є українські переклади англомовних поетичних та поетико-драматичних творів загальним обсягом 13 620 друкарських аркушів. Зокрема, досліджено повні переклади сонетів В. Шекспіра І. Костецьким, Д. Паламарчуком, Д. Павличком, О. Тарнавським, Г. Пилипенком, поетичної драми «Гамлет» – М. Старицьким, П. Кулішем, Л. Гребінкою, О. Бургардтом (Юрієм Кленом), М. Рудницьким, Г. Кочуром, І. Костецьким, Ю. Андруховичем, «Король Лір» – М. Рильським і В. Баркою, «Макбет» – Т. Осьмачкою і Борисом Теном (з участю В. Гуменюка), «Ромео і Джульєтта» – І. Стешенко та І. Костецьким, «Буря» – О. Бургардтом і М. Бажаном, історичної хроніки «Генріх IV» – Д. Паламарчуком і Т. Осьмачкою; а також балади та лірику Р. Бернса в пер. М. Лукаша і В. Мисика; поезії Дж. Кітса в пер. Яра Славутича і В. Мисика; поему «Пісня про Гаявату» Г. Лонгфелло в пер. П. Мирного, О. Олеся, К. Шмиговського, О. Соловей; вірш Дж.Г. Байрона «Поразка Сеннахеріба» в пер. М. Зерова; вірші Л. Керрола в пер. М. Лукаша; поетичні твори В.Б. Єйтса в пер. О. Зуєвського та О. Мокровольського; вірші та поеми Т.С. Еліота в пер. Г. Кочура, М. Москаленка, В. Лесича і О. Мокровольського; вірші та епічну поему «Кантос» Е. Паунда в пер. І. Костецького; поезії Е. Дікінсон, М. Мур, Е. Річ, С. Плат в пер. М. Тарнавської; вірші С. Кюніца та Д. Іґнатова в пер. Б. Бойчука; поезії Ю. Тарнавського в автоперекладах та ін. Простежено розбіжності між попереднім перекладом і його подальшою редакторською правкою на матеріалі перекладів «Гамлета» (Л. Гребінка – М. Тупайло) та віршів Л. Керрола (М. Лукаш – І. Малкович). Досліджено також окремі англомовні переклади українських поетичних творів (Т. Шевченка – М. Найданом, Н. Білоцерківець – М. Стефаник, ін.) та англомовні поетичні переклади з інших, у т.ч. давніх, літератур, що належать В. Набокову, Е. Паунду, Л. Жуковські, Р. Блаю. До дослідження залучено архівні матеріали фондів Бібліотеки Іллінойського університету в м. Урбана-Шампейн (США), Літературно-меморіального музею Г.П. Кочура в Ірпені, матеріали перекладознавчих семінарів університету Айови (США), епістолярій І. Костецького, Ю. Тарнавського, О. Соловей.
   Методологічним підґрунтям дослідження є антропоцентричний функціонально-дескриптивний текстуальний аналіз, який утверджує в перекладознавстві принцип мультивекторності та різнорівневості перекладацької інтерпретації першотвору з огляду на включеність поетичного перекладу до цільової літературної полісистеми. Методологічно цінними в цьому аспекті є праці В.В. Коптілова, Р.П. Зорівчак, М.О. Новикової, О.І. Чередниченка, Н.Ф. Клименко, І.В. Корунця, М.В. Стріхи, В.Д. Радчука, О.В. Дзери, О.М. Лучук, В.Р. Савчин та ін., в яких переклад розглядається як націєтворчий фактор. 
   Дослідження спирається на теоретичні засади дескриптивного перекладознавства (праці Дж. Кетфорда, Г. Турі, І. Івен-Зогара, Дж. Голмса, М. Роуз, С. Басснет, А. Лефевра, Д. Робінсона, Л. Венуті, Б. Раффела та ін.), лінгвістичної та структурної поетики (праці О.О. Потебні, Ю.Г. Еткінда, В.П. Григор’єва, Ю.Н. Тинянова, І. Лєвого, А. Поповича, ін.) історіографії й історичної типології художнього перекладу (праці Ю.Д. Лєвіна, М.Т. Рильського, К.І. Чуковського, М.Н. Москаленка та ін.), методику семіотичного аналізу (праці Ю.М. Лотмана, М. Ріффатера, У. Еко). Синтезований характер дослідження – поєднання дискурсивно-семіотичного та функціонально-естетичного підходів – зумовлює використання кількох взаємодіючих методів і методик: зіставного компонентного та кількісного аналізу, еквівалентно-інваріантного й адекватно-варіантного (трансформаційного) аналізу, етимологічного та контекстологічного аналізу; методики когнітивної інтерпретації значення та напрацьованого нами комплексу евристичної, герменевтичної, феноменологічної й онтологічної методик текстуального аналізу перекладу. 
   Вагому цінність становлять дослідження системно-мовних та дискурсивно-ситуативних компонентів значення (праці Ю.О. Жлуктенка, В.І. Карабана, В.В. Акуленка, Т.Р. Кияка, А.Д. Бєлової, С.О. Швачко, З.О. Гетьман, Ю.А. Зацного, В.Б. Бурбело, А.Ґ. Ґудманяна, О.М. Старикової, Н.П. Неборсіної, Н.М. Корбозерової, І.В. Смущинської та ін.).
   Основним методом аналізу емпіричного матеріалу виступає індуктивний метод, який виявляє, чи відповідають дійсності отримані результати аналізу. 
   Дослідження ґрунтується на принципах системності й історизму при описі індивідуальних перекладацьких стратегій, шкіл, напрямів і тенденцій розвитку українського поетичного перекладу та виходить із вчення про національні літературні полісистеми.
   Наукова новизна дослідження. Хоча в українському перекладознавстві все більше уваги приділяється питанням історії й теорії художнього перекладу, досі немає комплексного дослідження, присвяченого висвітленню історії українського поетичного перекладу крізь призму концептуально цілісної теорії його функціонування та розвитку в національній літературній полісистемі. В цій роботі вперше:
   – сформульовано концепцію та розроблено інтерпретативно-векторну теорію поетичного перекладу як метапоетичного письма й запропоновано мультиінтерпретативну модель перекладу, яка дозволяє індуктивно типологізувати існуючі переклади за вектором і рівнем перекладацької інтерпретації текстового матеріалу першотвору;
   – напрацьовано евристичну, герменевтичну, феноменологічну й онтологічну методики перекладознавчого аналізу метатексту; 
   – введено в науковий дискурс поняття евристичного, герменевтичного, феноменологічного та онтологічного типів перекладацького метапоетичного письма; на цій основі запропоновано його типологію та обґрунтовано фактори еволюції;
   – комплексно розглянуто широкий період історії англо-українського поетичного перекладу (з кінця ХІХ – до поч. ХХІ ст.) як цілісний процес, невід’ємний від еволюції літературних форм і стилів та стилів поетичної мови в цільовій літературній полісистемі;
   – висвітлено загальні тенденції розвитку поетичного перекладу в європейському контексті як взаємодію та зміну типів метапоетичного письма;
   – проаналізовано українські переклади англомовної поезії та поетичної драми відповідного періоду за напрямами і школами; 
   – обґрунтовано виокремлення таких напрямів, як романтичний, неокласицистичний (раціоналістичний та езотеричний піднапрями), необароковий, етнопоетичний, формалістичний, неоромантичний, когнітивістський, постмодерністський, а також таких шкіл, як романтична, неокласицистична, етнопоетична, формалістична та семантична;
   – досліджено низку маловідомих перекладів англомовної поезії та поетичної драми в аспекті реалізації індивідуальної перекладацької стратегії та концепції (зокр., переклади Шекспірових п’єс «Макбет» і «Генрі IV» Т. Осьмачкою та «Король Лір» В. Баркою, епічної поеми Е. Паунда «Кантос» І. Костецьким, ін.); 
   – уточнено методологічні засади перекладацької стратегії П. Куліша, М. Зерова, Юрія Клена, М. Рильського, Л. Гребінки, М. Рудницького, Г. Кочура, В. Мисика, Д. Паламарчука, Д. Павличка, О. Тарнавського, О. Соловей, О. Зуєвського, О. Мокровольського, М. Москаленка, І. Костецького, В. Лесича, Яра Славутича, В. Барки, Т. Осьмачки, М. Лукаша, Б. Бойчука, М. Тарнавської, Ю. Тарнавського, Ю. Андруховича та ін. крізь призму реалізації індивідуального проекту метапоетичного письма; 
   – узагальнено типологічну приналежність зазначених перекладачів до певної тенденції, напряму і/чи школи поетичного перекладу; 
   – дано оцінку їхньому особистому внеску в розбудову окремих напрямів та шкіл, зокр., внеску П. Куліша – в розбудову романтичної школи; М. Зерова, Ю. Клена, М. Рильського – в утвердження канону неокласицистичної школи; Л. Гребінки – у формування необарокового напряму; Г. Кочура, В. Мисика, Д. Паламарчука, О. Зуєвського, О. Соловей та ін. – в еволюцію неокласицистичної школи, зокр., у розбудову герменевтико-раціоналістичного та герменевтико-езотеричного напрямів неокласицистичної традиції; І. Костецького – в закладання підвалин формалістичної школи; В. Барки – у формування неоромантичного напряму; Т. Осьмачки – у розбудову необарокового напряму; М. Лукаша – у формування етнопоетичної школи; Нью-Йоркської групи (Б. Рубчака, Б. Бойчука й ін.) – у формування семантичної школи; Ю. Андруховича – в постмодерністську трансформацію необарокової традиції тощо;
   – встановлено масштаби варіативності індивідуальних перекладацьких стратегій у межах окреслених напрямів та шкіл, а також досліджено внутрішні кордони розгортання зазначених стратегій, зокр., вивчено розмах версійної парафрази у М. Зерова, ре-креативної переробки – у М. Лукаша, формалістичного експериментування – у І. Костецького та ін.;
   – систематизовано внесок окремих поетів-перекладачів у розбудову певних напрямів і шкіл у контексті загальних тенденцій розвитку поетичного перекладу в Західній Європі та США, особливо, в контексті розбудови т.зв. «креативного» перекладу та школи етнопоетів, формування засад і масштабів необуквалістичного проекту, превалювання інтуїтивно-діалогової концепції перекладацької творчості, розширення етичної та естетичної парадигми художнього перекладу; 
   – простежено динаміку розвитку англо-українського поетичного перекладу за тенденціями, зокр., в рамках евристичної тенденції розглянуто романтичну та семантичну школи; в рамках герменевтичної тенденції – неокласицистичну школу та її розбудову в др. пол. ХХ ст.; в рамках феноменологічної тенденції – необароковий напрям та етнопоетичну школу; в рамках онтологічної тенденції – формалістичну школу та неоромантичний напрям;
   – виявлено методологічні паралелі між перекладацькими школами й концепціями західних та українських реформаторів поетичного перекладу, зокр., між концепціями А. В. Шлегеля і П. Куліша; Е. Паунда і М. Лукаша; В. Беньяміна і В. Барки; Д. Робінсона і М. Ґ. Роуз та І. Костецького;
   – проведено зіставний перекладознавчий аналіз усіх видань повних українських перекладів Шекспірових сонетів, трагедії «Гамлет» у пер. М. Старицького, П. Куліша, Юрія Клена, Л. Гребінки, М. Рудницького, Г. Кочура, Ю. Андруховича, інших вітчизняних і діаспорних видань поетичних драм В. Шекспіра;
   – уточнено формотворчу роль окремих перекладацьких концепцій, стратегій та шкіл в українській літературній полісистемі, їх участь у складних процесах формування канону англомовних літератур та вплив на динаміку канону української літератури і поетичної мови.
   Наукова новизна отриманих результатів відбита у таких твердженнях, що виносяться на захист:
1. Мультиінтерпретативна природа перекладацької діяльності – наріжний камінь моделювання процесу поетичного перекладу. Вектор перекладацької інтерпретації текстового матеріалу першотвору визначає характер процесу поетичного перекладу, а відтак – і тип метапоетичного письма. Різноспрямованість перекладацьких інтерпретацій (спрямованість на різні семіотичні рівні тексту) дозволяє виокремити такі істотні концептуально-методологічні підходи, як евристичний, герменевтичний, феноменологічний та онтологічний. 
2. Переклади на евристичному векторі тяжіють до оптимального лексико-граматичного (дослівність) та структурно-семантичного (буквалістичність) зближення з оригіналом. На герменевтичному векторі переклади мають характер версії (інтенціональної ідеації суб’єкта інтерпретації з автором) і можуть наближатись до імітації (оптимальної субституції інтенцій автора інтенціями суб’єкта інтерпретації). На феноменологічному векторі створюються переклади-адаптації та ре-креації, прагматично зорієнтовані й оптимально спрямовані на нового реципієнта. На онтологічному векторі переклади націлені на оптимальне розкриття репресованих текстових смислів і внутрішніх форм (тропеїчних значень) першотвору: це переклади, спрямовані на деконструювання формальної структури (необуквалістичність) та конвенційної мовної семантики (неоромантична дослівність) з метою реконституювання в мові перекладу виражального потенціалу поетичної мови оригіналу. 
3. Через тип метапоетичного письма задається та чи інша тенденція розвитку, на векторі якої формуються окремі напрями та школи. Евристична тенденція циклічно актуалізується – на різному історичному ґрунті – від романтичної школи П. Куліша до семантичної школи Нью-Йоркської групи. Герменевтична тенденція домінує в перекладацькій культурі неокласиків, їхніх учнів та послідовників, поглиблюється в раціоналістичному й езотеричному напрямах. Феноменологічна тенденція характеризує необароковий напрям (Л. Гребінка, Т. Осьмачка, ін.), з найбільшою повнотою втілюється в ре-креативній етнопоетичній школі М. Лукаша. Онтологічна тенденція охоплює неоромантизм (у руслі якого, зокр., розгорталась перекладацька творчість В. Барки) та необуквалізм (рамкам якого відповідає формалістична школа І. Костецького). 
4. З історичної перспективи нелінійного, циклічно-спірального розвитку перекладу різні типи метапоетичного письма еволюціонують, взаємодіють і змінюють один одного залежно від стану та потреб національної літературної полісистеми. Як її органічна складова, напрями і школи перекладу виявляються або похідними від домінуючих літературних напрямів та шкіл (і тоді їх риси тісно переплітаються), або вільно перегукуються із попередніми літературними напрямами та школами, які через переклад переосмислюються, стилізуються чи пародіюються. Тому вибір перекладацької стратегії органічно залежить від літературного напряму і/чи школи, до яких належить чи тяжіє перекладач як оригінальний автор. Ідіосинкратичний літературний стиль, який виробили окремі поети, дотримуючись традицій і водночас поширюючи їх у нову царину модерністської естетики (О. Бургардт, Т. Осьмачка, В. Барка, ін.), зберігається і в їхній перекладацькій творчості. 
5. Простежується пряма залежність між вектором перекладацької інтерпретації, типом метапоетичного письма і стилем поетичної мови перекладу: переклад, для якого первинною є мова першотвору, її семантичний і формальний аспекти (евристичний та онтологічний проекти), напрацьовуватиме складний стиль, а переклад, зорієнтований на смисловий зміст першотвору (герменевтичний проект), закономірно розвиватиме класичний та белетристичний стилі. В українській перекладацькій практиці розвинувся також бароковий стиль поетичної мови, який спирається на традицію народного бароко, мобілізуючи широкі ресурси некодифікованої мови, і якому притаманні підвищена метафоричність, дотепність, афористичність та парадоксальність вислову, формальне новаторство; цей стиль, переважно, властивий перекладам, зосередженим на глибинно-конотативній структурі першотвору, аж до трансформації його тематичних реалій (феноменологічний проект). Бароковий стиль, що плекає народно-розмовну мову в усіх її діалектних регістрах, є важливим доповненням до класичного стилю, що головно спирається на літературно-книжну традицію.
6. У ХХ ст. класицистична концепція смислового і романтична концепція дослівного поетичного перекладу синхронізувалися й трансформувались у неокласицистичну (школа "мистецтва перекладу" ? М. Рильський, В. Коптілов, Р. Блай та ін.) та неоромантичну (В. Беньямін, Дж. Стайнер, ін.), а згодом і необуквалістичну (М.Ґ. Роуз, Д. Робінсон та ін.) теорії перекладу. В історії англо-українського поетичного перекладу простежується подібна концептуальна поляризованість по осі неокласицизм – неоромантизм (від перекладацької школи П. Куліша, суголосної з теоретичними засадами та практикою німецьких романтиків, до перекладацької стратегії І. Костецького 1950-60-х рр. як передвісника теорії необуквалізму (сформулюваної на поч. 1990-х рр.) та В. Барки.
7. Місце П. Куліша в історії українського перекладу – не лише як розбудовника романтичної школи, а й ґенератора засад кількох шкіл: із Кулішевих перекладів Шекспірових драм закономірно виводиться і креативізм М. Лукаша (простежуються чіткі паралелі між етнопоетичними елементами в обох перекладачів), і формалізм І. Костецького (переклади якого з Шекспіра є модерністським бурлескним «виворотом» Кулішевої романтичної піднесеності в дусі вимог нової доби), і неоромантизм В. Барки (неоромантики розглядають переклад як інструмент культурних інновацій). 
8. Трансісторичний т.зв. вільний переклад еволюціонував у школу «креативного» перекладу, започатковану Е. Паундом і концептуально розбудовану в працях Д. Робінсона, С. Басснет та ін. На українських теренах ре-креативна, по суті, тенденція також розвинулась у самостійну школу: етнопоетичну школу М. Лукаша (з фокусом не на екзотичній, а на власній етнічній культурі).
9. Особливістю української концептуально-стратегічної парадигми поетичного перекладу став період національного ренесансу 1920-х рр., коли склались умови не лише для формування неокласицистичного напряму, що встиг розвинутись у школу неокласиків (фундатори ? М. Зеров, Ю. Клен, М. Рильський) і мав помітних учнів та послідовників (Г. Кочур, В. Мисик, Д. Паламарчук та ін.), а також і для необарокового напряму, що спирався на власну національну традицію низового бароко, який, проте, так і не позначився більш-менш виразними школами, за винятком етнопоетичної школи М. Лукаша (1950-80-ті рр.), що реалізувала концепцію та стратегію ре-креативного перекладу на етнопоетичному полі цільової культури. Ре-креативну стратегію застосовувала також І. Стешенко в перекладах Шекспірових п’єс, прагнучи досягнути адекватності їх сценічного ефекту; з домінанти сценічності в сучасному розумінні виходив і М. Рудницький, перекладаючи «Гамлета». 
10. Необароковий напрям формувавсь у перекладацькій стратегії Л. Гребінки (1930-ті рр.). Переклади Шекспірових драм Т. Осьмачкою (1920-30-ті рр., повторні переклади 1950-ті рр.), що теж ґрунтуються на засадах необарокової стратегії, розбудовують цей напрям в умовах еміграції. Близьким до необарокової традиції в українській перекладацькій культурі залишався М. Москаленко. В постмодерністській естетичній програмі формування необарокової традиції набуло бурлескної трансформації, що засвідчує текст перекладу «Гамлета» Ю. Андруховичем. 
11. Найпотужніша з українських перекладацьких шкіл – школа неокласиків – зазнала інгерентних видозмін у процесі свого розвитку: в напрямку звуження широкої парафрази, ближчої відповідності лексико-семантичній структурі оригіналу (що спостерігаємо, зокр., у Г. Кочура). До кола послідовників школи неокласиків у др. пол. ХХ ст. доцільно зарахувати когорту перекладачів античної класики (Борис Тен, А. Содомора, ін.) та ряд поетів-перекладачів із західної діаспори (передусім, це М. Орест, І. Качуровський, О. Зуєвський, О. Соловей, ін.). 
12. Семантична школа перекладу розвивається лідерами Нью-Йоркської групи (Б. Бойчуком, Б. Рубчаком, особливо ж, Ю. Тарнавським) та має своїх послідовників серед молодшого покоління, найпомітнішим із яких є М. Найдан. Розвиваючи когнітивний напрям, семантична школа звертає увагу на радикальні зрушення в семантиці словесних знаків, характерні для модерної поезії, актуалізуючи їх у текстоцентричній евристиці (відкриття для реципієнта автентичного вихідного тексту) та в мовоцентричній евристиці (відкриття мовної картини світу прототексту).
   Теоретичне значення дисертації полягає у створенні перекладознавчої теорії типів та рівнів метапоетичного письма й побудові на її основі типології українських поетичних перекладів за школами, напрямами й тенденціями розвитку. Положення теорії слід розглядати як внесок у дескриптивне перекладознавство (визначення й обґрунтування евристичного, герменевтичного, феноменологічного та онтологічного типів перекладацького метапоетичного письма), в теорію літературної полісистеми (встановлення історичної динамічної взаємозалежності між місцем і роллю поетичного перекладу в національній літературній полісистемі та типом перекладацького метапоетичного письма), в історію українського художнього перекладу (системне окреслення характеру та внутрішньої динаміки окремих перекладацьких стратегій, шкіл, напрямів і тенденцій), в лінгвістичну поетику (обґрунтування складного, класичного, белетристичного та барокового стилів поетичної мови перекладу), в дослідження когнітивних аспектів перекладу (обґрунтування когнітивних засад семантичної школи перекладу), в інтерпретативну теорію художнього перекладу (виокремлення різних типів перекладацької інтерпретації та опис їх інгерентної видозміни), в перекладознавчу компаративістику (виявлення паралелей між перекладацькими стратегіями А.В. Шлегеля і П. Куліша, В. Беньяміна і В. Барки, Е. Паунда і М. Лукаша, І. Костецького і необуквалістів), в аналіз психолінгвістичних аспектів перекладу (обґрунтування рівнів перекладацької інтерпретації першотвору як зворотного руху вглиб означуваного). Теоретична цінність праці полягає також у тому, що в ній ґрунтовно висвітлено засади романтичної, неокласицистичної, етнопоетичної, формалістичної та семантичної шкіл поетичного перекладу, окреслено підвалини необарокового, неоромантичного, герменевтико-раціоналістичного та герменевтико-езотеричного напрямів, сформулювано принципи перекладу вільного вірша, проаналізовано постмодерністську перекладацьку стратегію. 
   Дослідження є внеском до загальної теорії художнього перекладу, теорії українського поетичного перекладу, історіографії українського перекладознавства та історії українських перекладів англомовної поезії й поетичної драми, зокрема, до вивчення особливостей перекладацької творчості таких видатних письменників, як П. Куліш, М. Зеров, Ю. Клен, М. Рильський, В. Барка, Т. Осьмачка, і таких майстрів перекладу, як Г. Кочур, М. Лукаш, І. Стешенко, В. Мисик, Д. Паламарчук, Д. Павличко, М. Москаленко, О. Мокровольський та ін., а також – доробку в справі поетичного перекладу таких непересічних персоналій українського літературного процесу, як Л. Гребінка, І. Костецький, М. Орест, В. Лесич, О. Тарнавський, О. Соловей, О. Зуєвський, Яр Славутич, Ю. Тарнавський, Б. Бойчук, М. Тарнавська, Ю. Андрухович та ін.
   Практична цінність роботи визначається тим, що її спостереження й результати можуть використовуватися безпосередньо в перекладацькій діяльності, а також у навчальному процесі: нормативних курсах з теорії, історії та практики художнього перекладу та спеціальному курсі з українського поетичного перекладу, а також у викладанні української та англомовних літератур у школі. Крім того, матеріал дослідження буде корисним для написання підручників та посібників з історії українського художнього перекладу, теорії перекладу, а також для укладанні різноманітних методичних розробок та бібліографічних покажчиків. Отримані результати та основні ідеї дослідження можуть бути використані в загальному моделюванні процесу, методів і типів перекладу, дослідженні проблем креативності – конвенційності, традиційності – полемічності, канонізації – маргіналізації художнього перекладу. 
   Достовірність висновків і спостережень забезпечується застосуванням комплексної методики дослідження, що інтегрує надбання дискурсивно-семіотичного та функціонально-естетичного підходів до аналізу перекладацьких стратегій, шкіл, напрямів і тенденцій розвитку поетичного перекладу, широким теоретичним підґрунтям, а також значним обсягом дослідженого емпіричного матеріалу. 
   Публікації. Результати дисертаційної роботи відображені у 53 наукових публікаціях, у т.ч. монографії (41,8 ум. друк. арк.), 29 статтях у виданнях, акредитованих ВАК України, 8 статтях в інших наукових виданнях України та матеріалах періодики, 15 матеріалах і тезах міжнародних наукових конференцій (всі публікації – одноосібні). 
   Особистий внесок автора полягає в розробці теоретико-методологічних засад евристичного, герменевтичного, феноменологічного та онтологічного типів перекладацького метапоетичного письма й побудові на цій основі індуктивної моделі поетичного перекладу – з власною методикою аналізу індивідуальних перекладацьких стратегій, і відповідно – у визначенні критеріїв їх об’єднання в школи та напрями. 
   Апробація дослідження. Основні теоретичні положення й висновки дисертації обговорювалися на звітних наукових конференціях викладачів Київського національного університету імені Тараса Шевченка (Київ, 1997-2005), наукових читаннях «Постмодернізм як проблема в історії художньої літератури» (Київ, 2002), «Український переклад від Зерова до сьогодення» (Київ, 2004), всеукраїнських конференціях «Методологічні проблеми перекладу на сучасному етапі» (Суми, 1999), «Проблеми сучасної світової літератури та лінгвістики» (Черкаси, 2000), «Теорія, практика, методика перекладу: сучасні підходи» (до 100-річчя з дня народж. проф. Н.М. Раєвської) (Київ, 2000), «Проблеми сучасної світової літератури та лінгвістики» (Черкаси, 2001), «З ХХ в ХХІ століття» (до 90-річчя з дня народж. проф. Андрія Білецького) (Київ, 2001), «Проблеми і підсумки розвитку західних літератур у ХХ ст.» (Київ, 2001), ХІІ-ХІV міжнародних конференціях ім. проф. Сергія Бураго «Мова і культура» (Київ, 2003-2005), І-ІІІ міжнародних конференціях з проблем літератури США: «Американська література після середини ХХ ст.» (Київ, 1999), «Американська література на межі ХХ – ХХІ століть» (Київ, 2002), «Головна течія, гетерогенність та канон в сучасній американській літературі» (Київ, 2005), міжнародних конференціях «Лінгвістика і вербальна комунікація у 21-му столітті: тенденції і перспективи» (Київ, 2000), «Художня дійсність: проблеми розвитку теорії та практики української і зарубіжної літератур» (Київ, 2000), «Актуальные проблемы теории и практики перевода» (Санкт-Петербург, 2000), «Федоровские чтения» (Санкт-Петербург, 2000), «Іноземна філологія на межі тисячоліть» (Харків, 2000), «Наукова спадщина професора С.В. Семчинського і сучасна філологія» (Київ, 2001), «Мови, культури та переклад у контексті європейського співробітництва» (Київ, 2001), «Українство у світі: традиційність культури та спільнотні взаємини» (Київ, 2003), «Мови, культури і переклад у добу глобалізації» (Київ, 2005), «Київські філологічні школи: історико-теоретичний спадок і сучасність» (Київ, 2005), «Григорій Кочур в контексті української культури другої половини ХХ віку» (Львів, 2005), «Методологічні проблеми сучасного перекладу» (Суми, 2005), «Мова як світ світів. Граматика і поетика української мови» (Київ, 2006), П’ятому міжнародному конґресі україністів (Чернівці, 2002), Щорічних міжнародних наукових конференціях з української проблематики (Урбана-Шампейн, США, 1997, 2006) та ін.
   Матеріали дослідження використовуються на заняттях зі студентами перекладацького відділення та відділення західної філології (англійська мова і література) Інституту філології Київського національного університету імені Тараса Шевченка з теорії та практики перекладу, історії художнього перекладу, порівняльної стилістики, у спецкурсах «Українська художня література в англомовних перекладах» та «Жанрові теорії перекладу». 
   Перспективи подальших досліджень обумовлені актуальністю та науковою новизною теми дисертації. Ми визначили й проаналізували чотири інтерпретативні типи метапоетичного письма, що формують загальні тенденції в розвитку поетичного перекладу, окресливши основні напрями та школи в англо-українському поетичному перекладі, які на них спираються. У перспективі запропоновану нами модель перекладу можливо доповнити і доцільно поширити на українські поетичні переклади з інших європейських мов, а також її доречно застосувати до іншомовних поетичних перекладів з української мови, що ми частково і зреалізували на матеріалі окремих англомовних перекладів української поезії. Крім того, обсяг цього дослідження не дозволив увести до нього аналіз більшої кількості поетичних перекладів з англійської мови. Побудова вичерпної історико-типологічної картини еволюції англо-українського поетичного перекладу – перспектива не одного, а кількох дисертаційних досліджень. 
   Структура дисертації визначається розв’язуваними в ній дослідницькими завданнями. Робота містить вступ, п’ять розділів із висновками до кожного, загальні висновки, список використаних джерел (науково-критичні праці та матеріали періодики – 629 позицій, джерела ілюстративного матеріалу – 89 позицій, словники та довідники – 55 позицій, інтернет-джерела – 21 позиція), додатки (А та Б), 2 діаграми, 1 таблицю та 9 рисунків. Загальний обсяг роботи становить 504 сторінки, обсяг основного тексту – 436 сторінок.
   
   ОСНОВНИЙ ЗМІСТ ДИСЕРТАЦІЇ
   У Вступі обґрунтовано актуальність, новизну теми, зв’язок із науковими програмами, планами і темами кафедри; окреслені об’єкт, предмет, матеріал, мета та завдання роботи; визначені теоретична та практична цінність дисертації; сформульовані основні твердження, що виносяться на захист; зазначено апробацію роботи і накреслено перспективи подальших досліджень.
   У першому розділі – «Процес та тип поетичного перекладу як метапоетичного письма» – стисло висвітлюються основні досягнення теорії поетичного перекладу й окреслюються масштаби українських перекладів англомовної поезії та поетичної драми. Затим обґрунтовується теорія різновекторності перекладацької інтерпретації поетичного першотвору та на цій основі моделюється процес поетичного перекладу як метапоетичного письма – сформалізованої відміни оригінального письма, яка служить для відтворення письма-об’єкта іншою мовою. Далі аналізуються конкретні типи перекладацького метапоетичного письма, які формують основні тенденції розвитку поетичного перекладу.
   Процес перекладу ми розглядаємо як вторинну діяльність письма, в основі якої лежать концепт гри (підбір розв’язків задач перекладу) і концепт самосвідомості у використанні мови. Ці два концепти й формують характер перекладацького процесу як діяльності письма. Перекладач проектує себе у текст перекладу через цілеспрямовані акти вибору, внаслідок чого переклад постає не як незмінювана «сутність» першотвору, а як «існування» (письмо), що безперервно будує себе. Поняття «проект» ширше за поняття «свідомий задум». Проектуючи себе на площину своїх можливостей, перекладач учасовлює власну індивідуальність, чим утверджує себе як повноправного учасника і творця рідної національної літератури. 
   Перекладацьке письмо розвивається за певними проектами – домінантно-векторною інтерпретацією зафіксованої в часі й просторі знакової даності вихідного тексту й створення на її основі метатексту – змінної знакової даності, що набуває своєї концептуально-естетичної цілісності в інтерпретативній єдності перекладацької стратегії (яка є відповіддю на місцеві культурні ситуації та включає в себе 1) вибір тексту для перекладу, 2) його аналітичне читання (взаємодію тексту як динамічного, дієвого знакового утворення зі спрямованою на нього інтенціональною свідомістю перекладача) й на цій основі 3) вироблення методу перекладу). Вислів Ж.Дерріда «первинна відсутність суб’єкта письма означає також відсутність речі чи референта» (De la grammatologie, 1967) якнайкраще передає сутність перекладацького письма, вторинного по відношенню до прототексту, який має і свого суб’єкта, і референта. Звідси, метапоетичне письмо – це конституювання суб’єктивності перекладача, що характеризується процесуальністю, перервністю і незавершеністю.
   У процесі творення метатексту відбувається зворотний рух перекладача до первинної сугестивності поетичної мови першотвору, а ступінь його наближення до невисловленого поетичного (експлікації імпліцитності) та просування вглиб означуваного задається рамками індивідуального проекту, що формує тип метапоетичного письма. Евристичне письмо спирається на процедури лінійного семіотичного декодування тексту першотвору, спрямованого на розкриття ко-текстуальних значень (принцип дослівності) та синтагматичних зв’язків словесних знаків у тексті (принцип буквалістичності): в основі лежить евристична інтерпретація, що полягає в сприйнятті й осягненні значення (виразниками значення можуть бути слова, словосполучення і речення) і з якої починається семіотичне декодування вірша, що йде за синтагматичним розгортанням тексту від його початку до кінця, згори донизу, враховуючи вертикальну просторову будову вірша та рядкову паузу. Герменевтичне письмо спирається на процедури структурного декодування та подальшого перекодування тексту першотвору, який постає не лінійно, а як цілісна (органічна) структура, складники якої формують його зн?чність, виступаючи варіантами єдиної структурної матриці; в основі – герменевтична інтерпретація, що полягає в структурному декодуванні вірша, який постає як структура, складники якої виявляються варіантами єдиної структурної матриці, а їх стале відношення до однієї структури становить зн?чність (одиницею зн?чності є ввесь текст). Феноменологічне письмо спирається на процедури структурного декодування, спрямованого на виявлення іманентних структур тексту першотвору (інваріантних апріорних смислів, що постають як ефект чуттєвого досвіду), його редукції до цих структур та подальшого пересотворення тематичних фактів першотвору на основі інтенціонально заданих ними можливостей; в основі – феноменологічна інтерпретація, що розглядає значення як взаємодію між текстом (першотвором) та читачем (перекладачем), як ефект чуттєвого досвіду, а не як закодовану інформацію, й передбачає перекладацьку суб’єктивність. Онтологічне письмо спирається на процедури структурного декодування, спрямованого на вивільнення марґіналізованих внутрішніх форм (тропеїчних значень) та репресованих текстових смислів першотвору, що актуалізуються вербальним середовищем у множинному, інтертекстуальному прочитанні; в основі – онтологічна інтерпретація, що полягає в звільненні поетичної мови першотвору від приписуваних їй "неістинних" (поверхових) смислів: слова втрачають смислову обмеженість, позбавляючись "насильства з боку твору", й крізь них прозирає первісна стихійність мови, якій властива множинність смислів. 
   Тож в ущільненому, особливому графічному просторі імплікованих значень, яким є поетичне письмо, доречними виявляються різновекторні перекладацькі стратегії, якщо вони спрямовані на реалізацію інгерентно вмотивованого перекладацького проекту, тобто можуть бути аргументовані з точки зору цілісної перекладацької інтерпретації цільовою мовою вихідного поетичного тексту. Причому вектор інтерпретації та її стратегічний характер формують стиль поетичної мови перекладу. У реальній практиці прийняття перекладацьких рішень залежить, крім стратегічного проекту (наявного в кожного перекладача), ще й від низки додаткових об’єктивних та суб’єктивних чинників, які не мають безпосереднього зв’язку з перекладацькою концепцією, чи уявленням перекладача про характер власного письма. До того ж, реальна перекладацька діяльність нерідко виявляється комбінацією різних типів метапоетичного письма, поєднуючи в собі два чи й більше стратегічних підходів. 
   Основою нашого моделювання процесу перекладу є психолінгвістична теорія, що розглядає перекладання як зворотно-поступальний процес пошуку (заздалегідних) розв’язань задач перекладу, акцентуючи на інтуїтивній природі та інтерпретативно-діалоговому характері цього процесу. Основним психологічним механізмом у процесі перекладання є осяяння – особливе використання передуючої інформації (за допомогою чистої інтуїції, спонтанної асоціації й активізації в пам’яті інформаційної мережі), щоб отримати підкази заздалегідного розв’язання задачі перекладу, або підкази, які служать необхідною передумовою розв’язання цієї задачі. Основними прийомами в ході ретроспективного аналізу попередніх перекладацьких рішень є моніторинг (підстановки) та перефразування. Тож перекладацька творчість – інтертекстуальна за своєю глибинною сутністю: в її основі лежить механізм осяяння, чи свідомого пошуку перекладачем й активізації в його оперативній пам’яті можливих інтертекстуальних зв’язків створюваного ним метатексту. Відтак переклад за своєю природою є інтертекстом, незалежно від перекладацької методології.
   У мовному контекстуальному вимірі важливим критерієм характеру перекладацького проекту є довжина ко-тексту. Це такий обсяг тексту оригіналу, для якого можна вказати художньо еквівалентний обсяг тексту в перекладі (оскільки значення, як вважає У. Еко (Experiences in Translation, 2001), не залишається незмінним у процесі перекладу, доцільно вести мову не про еквівалентність значення, а про функціональну еквівалентність). Довжина ко-тексту може бути різною: словом, синтагмою, фразою, реченням, віршем, строфою, абзацом і навіть цілим твором. Що менша довжина ко-тексту, то буквалістичнішим виявиться переклад. 
   У літературному контекстуальному вимірі важливим критерієм характеру перекладацького проекту є внутрішня зв’язність, чи когерентність, тексту перекладу як нової текстової реальності. Вона виявляється в наскрізності певних елементів тексту. Такими наскрізними елементами у віршовому творі є його ритмічна структура та особливості версифікації, крім того – окремі слова, синтаксичні структури, стилістичні прийоми й тропи. Збереження частотності певних елементів оригіналу в перекладі дає змогу забезпечити відповідність перекладу оригіналові. Можливі зсуви частотності в перекладі чи заміна наскрізності елементів тексту оригіналу іншими наскрізними елементами. Проте ігнорування принципу поетичної наскрізності при побудові тексту перекладу означатиме втрату ним зв’язності. Що менша довжина ко-тексту, то важче перекладачеві зберегти когерентність структури оригіналу як цілого. Відтак дослівний переклад виглядатиме найменш цілісним, зв’язним. А ре-креативний переклад, який зберігає лише окремі, найсуттєвіші наскрізні елементи першотвору, навпаки, сприйматиметься як найбільш зв’язний. 
   У суспільно-культурному контекстуальному вимірі методологічно важливим критерієм характеру перекладацького проекту є комунікативна цінність тексту перекладу, його здатність продукувати смисли та зв’язки з іншими текстами (допускається зсув в інтертекстуальне середовище цільової культури; зокрема, заради збереження «літературного ключа» алюзія може переноситись і викликати образи з цільової літератури). Комунікативна цінність художнього твору (як на рівні цілого, так і на рівні його складових частин: окремого слова, словосполучення, синтагми й ін.) реалізується через поетичну функцію тексту, яка в різні епохи розумілася по-різному – залежно від загального розуміння суспільної ролі літератури. За А. Лефевром (Translating Poetry: Seven Strategies and a Blueprint, 1975), слово в поезії набуває комунікативної цінності, коли воно опиняється в незвичній позиції в певному ко-тексті чи виявляється несподіваним, але все-таки прийнятним, у цім ко-тексті. А це означає, що пошуки смислового еквівалента можуть призвести до нехтування комунікативної цінності поетичного слова у вихідному тексті й, відповідно, звуження загального "значення" відповідного слова в цільовому тексті, внаслідок чого неминучим є зниження його комунікативної цінності. Тож із поетичної точки зору перекладацька еквівалентність є доволі ілюзорною, оскільки поетична мова, зазвичай насичена стилістичними фігурами, – саморефлексивна (зосереджує нашу увагу на плані вираження) й передає більше смислів (що базуються також на фонічній та ритмічній будові, парономазії), аніж непоетична мова. У текстах із поетичною функцією істотною є субстанція вираження: вона семантизується, а континуум вираження піддається подальшій сегментації; має місце (прихована чи явна) гра субстанцій вираження. Відтак, релевантність субстанції вираження виявляється основним завданням поетичного перекладу, а невтрата гри субстанцій вираження – найскладнішою задачею. При цім умовою збереження поетичної функції в перекладі, яка реалізується через саморефлексивність поетичної мови, є здатність викликати естетичний ефект.
   У другому розділі – «Напрями евристичної тенденції» – здійснено аналіз циклічної еволюції евристичного перекладацького письма: від романтичного напряму останньої чверті ХІХ ст., представленого, зокрема, перекладацькою шекспіріаною Пантелеймона Куліша, до когнітивістського напряму останньої чверті ХХ ст., що став підґрунтям формування засад семантичної школи перекладу, речниками якої, по суті, є окремі поети Нью-Йоркської групи (Б. Бойчук, Б. Рубчак, Ю. Тарнавський), а також чимало представників молодшої ґенерації (найпомітніший із них – М. Найдан).
   У першому підрозділі простежено перекладацькі традиції німецьких романтиків у проекції на текст перекладу П. Кулішем поетичної драми В. Шекспіра «Гамлет, принц данський» (1899). Пафос романтичного перекладу спрямований на відкриття через переклад самобутності іншомовних національних культур та утвердження культури власного народу. В Кулішевих перекладах Шекспірових драм повною мірою втілились принципи романтичного перекладу, а саме: 1) уникання парафраз (повних або часткових фразеологічних еквівалентів) та імітацій (функціональних аналогів), натомість увага до поетичної деталі заради глибинного й точного проникнення як у власну природу автора, так і в дух його мови (переклад розрахований на неспішне читання); 2) акцент на важливості суворого дотримання метрики оригіналу й негативне ставлення до прозового перекладу поетичних творів (зокр., у пер. «Гамлета» присутня точна, багата, приблизна, асонансна та недостатня рима, а також лексичний повтор замість рими); 3) ставлення до перекладу як до сфери поетичного мовотворення: своїми перекладами П. Куліш багатопланово розвиває поетичну мову, зокр., в пер. «Гамлета» простежується наслідування неологічної словогри оригіналу (It out-herods Herod – Воно й Ірода переіродує), висока концентрація метафоричних висловів (шепче погол?ска; гординя підштрикнула; журитися упертою журбою), афористична влучність, включаючи афористичну побудову цілої поетичної строфи (Коли знайшов і випробував друга, / Прикуй його стальними обручами / Собі до серця, та щоб не мозолив / Долоні скорим простяганням / Усякому товаришу без пір’я / Що тілько вилупивсь), майстерне використання металепсису поряд із персоніфікацією (зокр., Тонка природа у своїй любови, / А де вона тонка, там посилає / Якусь найлуччу часть себе самої / Слідом за тим, що любить); П.Куліш тонко нашаровує поетичні образи, що органічно складаються в подвійну метафору (зокр., …Час породжує любов, / […] він же і гасить її. / У полом’ї любови є ґноточок / Або наг?р, котрий її вменшає); 4) (ця стратегія випливає з попередніх трьох) позиціювання мови перекладу як особливої поетичної мови: інноваційно-реґенеруючої, із присмаком очужинення, дистанційованої від мовно-поетичних конвенцій культури-сприймача; мови зі спеціальною функцією – сприяти досягненню поетичним перекладом його стратегічної мети: занурити цільового читача у структурне відчуття вихідного тексту (так, у мові Кулішевих перекладів з Шекспіра втілюється реставраційно-креаційне зусилля перекладача, спрямоване на ліплення зразка високого стилю з органічною народною основою, на синтезування спеціально для перекладу особливої поетичної мови, в якій інтелектуально-книжна й чуттєво-розмовна стильові тональності увиразнюють одна одну й взаємно збагачуються; відтак мова Куліша-перекладача – цілком у романтичному дусі – унікально-неповторна (штучна «староруська», за Кулішем, «старомодна» мова), водночас вона – цілком у Шекспіровому дусі – внутрішньо драматична (зіткнення й взаємопроникнення контрастних мовностильових планів): у ній щільно переплелися між собою русизми, старорусизми, староукраїнізми, полонізми, біблеїзми, церковнослов’янізми, діалектизми, локалізми та колоквіалізми). 
   Поряд із гострою критикою псевдоархаїчного, зросійщеного елемента в мові Кулішевих перекладів, І.Я. Франко високо оцінює їх як найвищий прояв пасіонарної особистості митця й попри всю неоднозначність своїх оцінок перекладацької діяльності П. Куліша, потрактовує її передусім як свого роду символічний бунтарський жест: типово романтичний героїчний акт. Свої переклади до збірки «Позичена кобза» Куліш сам означував як «переспіви» (чим започаткував «традицію» недостатньо уважного до них ставлення саме як до перекладів), але прижиттєве видання перекладів з Шекспіра (Шекспірові твори. З мови британської мовою українською поперекладав П. А. Куліш. Том перший. – Львів, 1882) вже не залишає сумніву, що маємо справу з власне перекладами. Якщо ж поглянути на них у контексті новоєвропейської історії й теорії художнього перекладу, то впаде в око їх разюча спорідненість із романтичною концепцією перекладу, зосібна, з напрацьованою німецькими романтиками системою методів і цінностей. Відтак, якщо Кулішеві переклади читати крізь призму романтичних чеснот перекладу, то не дивуватиме його наполегливе звертання до церковнослов’янізмів та намагання на їх основі створити особливу мову високого стилю. Внутрішня суперечливість іманентно притаманна романтичній теорії перекладу, – не позбавлені глибоких суперечностей з методологічної точки зору і переклади П. Куліша. Проте в цій суперечності закладений найцікавіший для нас, сучасників, потенціал його творчого методу. 
   У другому підрозділі розглядається семантична перекладацька школа українсько-американських поетів з Нью-Йоркської групи, аналізуються зразки семантичного перекладу (зокрема, Богдана Бойчука – зі Стенлі Кюніца та Дейвіда Іґнатова, Марти Тарнавської – з Сільвії Плат). Переосмислюючи досвід перекладання з української мови та українською мовою, поети Нью-Йоркської групи (у формуванні їх перекладацьких пріоритетів безумовну роль відіграло домінування техніки вільного вірша в англомовній поезії) застосовували такі загальні принципи: перевага семантичної точності над поетичною формою (розміром і римою), особливо якщо ця форма є традиційною, правильною; пріоритет образного змісту (деталей метафоричних та асоціативних ідей) над тематичною, стилістичною і тональною цілісністю вірша (це не лише спільне прагнення нью-йоркців, а й цементуюче правило їхніх перекладів); намагання, радше ніж одомашнювати оригінал, максимально зберегти всі його семантичні нюанси, залишаючи очуженою, неадаптованою його формальну поетику. Отже, Нью-Йоркська група визначила семантичну вірність оригіналові провідним принципом поетичного перекладу і заклала основи для широкого застосування цього принципу на практиці: перекладати вільним віршем, відтворювати індивідуальну авторську мову, унікальні словосполучення, які складаються в комплекси образних смислів, часто іллогічних, суто асоціативних, навіть герметичних, адекватно передавати ремінісценції та алюзії, зберігати синтаксичні особливості авторського словоряду, який може виявитися вельми незвичним чи навіть анормативним. 
   Для поетів-перекладачів Нью-Йоркської групи когнітивний об’єктивізм став головним методологічним орієнтиром в інтерпретації семантичної реальності модерністського першотвору. Інтерпретативна довільність була б неприпустимо "архаїчним" прийомом у застосуванні до перекладу нетрадиційного вірша, котрий на передній план висуває не експресивно-виражальний, а когнітивно-пізнавальний аспект поетичної творчості. Адже не "виливання душі" поета, а його досвід пізнання внутрішньої й зовнішньої реальності – ось що робить сучасну поезію сучасною. Пізнавальний аспект оригінальної поетичної творчості, у свою чергу, актуалізує когнітивну мету перекладу як пізнання унікальної "картини світу", представленої першотвором. Тому перекладач, який своїм завданням вбачає інтерпретацію мовних структур першотвору "в термінах" авторського сприйняття й досвіду світу, не повинен навіть у поетичних деталях (мікрообразах) підміняти семантичну реальність першотвору, бо це б означало заводити читача в "хибну" семантичну реальність. Асоціативний простір першотвору є для нього тим непорушним когнітивним простором, у якому тільки й може відбуватися істинне пізнання. 
   До поетів-перекладачів, чий перекладацький досвід межував із досвідом поетів Нью-Йоркської групи, належить Марта Тарнавська. Її переклади американських поетес (Емілі Дікінсон, Меріенн Мур, Сільвії Плат, Едріенн Річ) та автопереклади англійською мовою керуються семантичним принципом. Зокрема, перекладачка точно відтворює в пер. вірша «Tulips» (хоч і дещо архаїзованою мовою діаспори: чоловічок (зіниця), в білих чіпках (у знач. «шапочках»), тузінь (дюжина), хвилюючі (в знач. «збудливі»)) буденну неприкрашеність відвертих образів С. Плат, чия поетична мова – спрощена, побутовізована й нейтралізована до рівня розмовності (оманлива беземоційність інтонації – трагічне змагання з безпорадністю й відчаєм!), а метафори вражають грубою предметністю й сміливою невибагливістю: …And I am aware of my heart: it opens and closes / Its bowl of red blooms out of sheer love of me. – …Я чую знов своє серце: воно відчиняється-замикається, / Червона миска його розцвітає любов’ю до мене. 
   Показово, що літеральність мови є прикметною рисою поетики не лише оригінальних віршових творів самих поетів Нью-Йоркської групи і таких майстрів метафоричної поезії, як М. Тарнавська, а й вагомою ознакою творчості тих модерних поетів, яких нью-йоркці та інші розбудовники семантичної школи обирали для перекладу. 
   У третьому розділі – «Напрями герменевтичної тенденції» – аналізуються напрацювання перекладацької школи неокласиків та їхніх послідовників в Україні й діаспорі в аспекті розбудови та історичної еволюції герменевтичного типу метапоетичного письма.
   У першому підрозділі розглянуто історико-типологічну ґенезу (крізь призму еволюції класичної традиції смислового перекладу) та програмні засади школи неокласиків (сформульовані М. Зеровим) у контексті перекладацького процесу в Україні 1920-30-х рр. Цей період небезпідставно можна було б назвати періодом становлення української перекладацької справи, формування нових напрямів та індивідуальних стратегій перекладу, які за умови подальшого природного розвитку літературної полісистеми обіцяли дати початок не одній (визнаній як школа неокласиків), а кільком перекладацьким школам і концепціям. 
   Найбільша історична заслуга перекладачів-неокласиків полягає в тому, що в їхній поетичній мові відбувалося становлення виражальних засобів сучасної української літературної мови, шліфування ясності, влучності й образності літературного вислову. За системою задіяних способів словоперетворення – помірною – стиль поетичної мови неокласиків не був складним і розраховувався на широку аудиторію. В ньому знайшли свій відгомін як певні загальні характеристики історичного літературного класицизму (раціоналізм, просвітительство, піднесеність поетичного вислову, використання античних тем, сюжетів та елементів античної естетики), так і його специфічно українські прикмети (мовний демократизм, чи широке використання народно-розмовної мови, стилістична близькість до бароко). Історичний класицизм, який в українській літературі хоч і відбувся, але був слабким і доволі важко піддавався окресленню, не став, як в інших европейських літературах, періодом становлення національної літературної мови, формування її белетристичного ядра. Неокласики взяли на себе цю нереалізовану місію українського класицизму: карбувати невимушеність і природність, шліфувати чіткість і зрозумілість, збагачувати гнучкість і комбінаторику сучасної української літературної мови.
   Не всі неокласики уособлювали раціоналістичну течію в українському поетичному перекладі. Зокрема, перекладацький стиль Юрія Клена (переклади Шекспірових драм «Гамлет» і «Буря») постає унікальним сплавом раціоналістичного та романтичного начал; у ньому простежується близькість до сценічного експресіонізму, а також схильність до розмовної задушевності й співучої мелодійності поетичної фрази, до рідкісного народного слівця та колоритного виразу. Закономірно, що яскраві творчі індивідуальності поетів-неокласиків повною мірою проявлялись і в перекладацькій діяльності, тому неможливо вивести єдиний неокласицистичний стиль перекладу з розмаїтості індивідуальних перекладацьких стилів поетів-неокласиків. Зате можливо простежити стратегічну єдність методу, притаманного цій школі, визнаючи за кожним її представником своєрідність пріоритетів у тактичних прийомах. 
   Змістова ясність, що її культивували неокласики, розбудовуючи в українській літературі новий для свого часу канон збалансованого перекладу, спирається на техніку широкої парафрази, яка дозволяє відійти від дослівності, що, як вважали неокласики, спотворює зміст поетичної фрази, віддаляє читача від її основного смислового навантаження. Техніка широкої парафрази, напрацьована неокласиками, сприяла формуванню естетичних орієнтирів, смаків і запитів сучасного українського читача, виховуючи в нього шанобливе й водночас недистанційоване, інтимно-розуміюче ставлення до класичних творів зарубіжної літератури і тим самим зміцнюючи позиції перекладної літератури в літературі українській та утверджуючи адекватне самоусвідомлення останньої в міжлітературних зв’язках крізь призму рецепції перекладних творів. 
   У другому підрозділі розглянуто розбудову школи неокласиків у др. пол. ХХ ст., передусім, у перекладацькій творчості Григорія Кочура, який уособлював і поглиблював раціоналістичну течію в українській перекладацькій культурі – основу школи неокласиків (проаналізовано переклад Шекспірівського «Гамлета» в зіставленні з перекладами Ю. Клена, Л. Гребінки та М. Рудницького, а також переклади з Т.С. Еліота в зіставленні з відповідними перекладами М. Москаленка). 
   Учнів і послідовників неокласиків, за усього розмаїття індивідуальних перекладацьких стилів, єднає з неокласиками традиція утвердження й розбудови канону української літературної мови і традиція шліфування й збагачення вітчизняного арсеналу поетичних форм та засобів за допомогою перекладу. Проте в їхніх перекладах, порівняно з перекладами неокласиків, простежується звуження широкої парафрази до її суворішої відповідності, з одного боку, смисловому, а з другого, словесному змістові оригіналу, а також посилення уваги до поетичної деталі. Зокрема, у перекладацькій індивідуальності Г. Кочура як перекладача Еліота поєднався академічний естетизм українських неокласиків з інтелектуалізмом західної джерелоцентричної школи перекладу, яка своїм завданням вбачає максимальне наближення до семантики першотвору, точне наслідування його образної структури та стильової тональності. Джерелоцентричний метод відкрито декларує іншомовне походження оригіналу, або принаймні делікатно натякає на це помірною екзотизацією тексту перекладу, що зустрічається й у Г. Кочура. 
   До помітних послідовників неокласиків, окрім Григорія Кочура, належать також Василь Мисик (проаналізовано його переклади з Р. Бернса і Дж. Кітса) та Дмитро Паламарчук. Останній розвивав перекладацьку школу неокласиків у протилежному, ніж Г. Кочур, напрямі – у бік розширення меж перекладацької парафрази, залишаючись при цьому, як і В. Мисик, стилістично близьким до неокласиків (проаналізовано його повний переклад Шекспірових сонетів у зіставленні з повними перекладами І. Костецького, О. Тарнавського та Д. Павличка). Переклади Шекспірових сонетів Д. Паламарчука спираються на широку парафразу з елементами перестворення. Вони якнайкраще улягають усім desideratum з перекладацької програми М. Зерова (ст. «У справі віршованого перекладу. Нотатки», 1928). 
   Неокласицистична перекладацька традиція розвивалась і в західній діаспорі. Яскравою представницею герменевтико-раціоналістичного напряму в цій традиції стала Оксана Соловей. Її повний переклад «Пісні про Гаявату» Г. Лонгфелло (1960), проаналізований у зіставленні з перекладами П. Мирного, О. Олеся та К. Шмиговського, невипадково виявився близьким до перекладацької школи Г. Кочура й стратегічних завдань напрацьованого неокласиками герменевтичного методу на новому етапі розвитку української перекладацької справи. Подаємо зразки вельми слушних правок, зроблених олівцем, найвірогідніше, рукою Г.П. Кочура на берегах машинописного тексту О.Д. Соловей: Так родивсь чудовий хлопець (Соловей) – Так родився дивний хлопець (Кочур); Руки високо піднявши (Соловей) – Руки випроставши д’горі (Кочур); Не прокинулись і досі (Соловей) – Все ще міцно спочивали (Кочур); Опускається мов місяць (Соловей) – Поринає наче місяць (Кочур) та ін.
   Тож перекладачка не захоплювалася формальним експериментом чи розвитком нових напрямів, а зосередилася на створенні збалансованого перекладу: з суворо дисциплінованим розміром, добірним поетичним словником, що відбиває й розвиває естетичний канон неокласиків, та ретельним слідуванням за смисловим змістом першотвору, зберігаючи якнайбільше його поетичних та смислових деталей (тенденція до зростання смислової точності перекладу характеризує новий, кочурівський етап розбудови неокласицистичної перекладацької школи). 
   Герменевтико-езотеричний напрям у розвитку неокласицистичної школи в діаспорі представлений передовсім перекладами Олега Зуєвського. Перекладаючи символістську поезію В. Б. Єйтса, для якого поетична творчість була формою езотеричного знання, Зуєвський (як і, в цілому, перекладач з України – Олександр Мокровольський) знайшов ключ до неї через трактування поетичної образності першотворів як набору символічних конвенцій, у яких втілюється авторський спосіб розуміння (символістський підхід до завдань мистецтва висуває проблему розуміння як основну проблему творчості, а сутність символізму як художнього методу якраз і полягає у ставленні до поетичної творчості як до форми езотеричного знання). І все ж, подекуди перекладач порушує послідовність символізму В.Б. Єйтса (що дрібніший предмет поетичного зображення, то ширшим виявляється поле його символізації, тому так важливо зберегти в перекладі одиничність зображуваного), – на користь власної концепції поетичної символізації, яка полягає в герметичності поетичного переживання, висловленого непрямо, недомовленого. Разом із тим, О. Зуєвський послідовно зберігає основні риторичні фігури поетики Єйтса: антитезу, паралелізм, градацію. Полівалентність складає основу тематичної структури поетичного дискурсу В.Б. Єйтса, який побудовано на асоціативних зв’язках з іншими дискурсами. Численні образи-символи його поезій відсилають читача до попередньої творчості В.Б. Єйтса, як-от і вірш «The Circus Animals’ Desertion» («Про звірів, що розбіглися з цирку» в пер. О. Зуєвського; «Звірі покидають цирк» у пер. О. Мокровольського), що належить до збірки «Last Poems» (1939), яку називають «дивовижною і могутньою лебединою піснею поета», а згаданий вірш, де зображено непримиренну невдоволеність Єйтса власними досягненнями – найкращою епітафією його праці. Попри те, що О. Зуєвський не передає окремих асоціативних образів (that burnished chariot) і вчинків (had given her soul away) оригіналу, ключові образи асоціативного каркасу – його вузлові позиції – збережені й інтерпретовані точно. Причому для перекладача виразно символістського твору важливо не згубити й не переінакшити символічного змісту оригіналу, допускаючи образну варіативність лише на рівні тропів. Однак, у поетичних творах В.Б.Єйтса, насичених символами, алегоріями і метафорами, виявляється непросто відмежувати символ від тропа, коли та чи інша риторична фігура виступає одночасно в функції тропа, символу чи алегорії, а тропи тісно переплітаються з символами. Зокрема, і в цій поезії важко чітко розмежувати метафору, алегорію і символ, оскільки метафора може виростати в алегорію, алегорія – переходити в символ: як натяк на трансцендентне знання, утаємничення в першосутність. Образами-метафорами тут є наступні: the foul rag-and-bone shop of the heart (у Зуєвського: мотлох серця); that raving slut / Who keeps the till (в Зуєвського цю метафору замінено на іншу: З кісток зогнилих, скріпленням яких / Став намул). Алегоричними – цілий ряд образів: stilted boys (у Зуєвського: завзяті хлопці), sea-rider Oisin (у Зуєвського частково перекладено: про Оссіана), three enchanted islands […] Vain gaiety, vain battle, vain repose (у Зуєвського: трьох островів […] Змагань, розваг і марних втеч від зла). "Чистими" символами (носіями трансцендентної істини: символами мистецтва взагалі й поетичної творчості самого В.Б. Єйтса) є players and painted stage (Players and painted stage took all my love... – в Зуєвського: Любив акторів я і сцену, й грими...). 
   В перекладі О. Зуєвського більшою мірою, ніж в оригіналі Єйтса, присутня індикація ідентичності ліричного суб’єкта (акцентуація на суб’єкті як вольовому центрі): It was the dream itself enchanted me – Та я служив лиш мрії чарівній. Отже, поетична мова перекладу – суб’єктивніша. Носієм суб’єктивності в О. Зуєвського часто виступає епітет, компенсуючи окремі втрати (three enchanted islands; faery bride) новими, відсутніми в оригіналі, епітетами (на кону ясному, завзяті хлопці та ін.). Відступи від метричної схеми октави в оригіналі вмотивовані експериментальним пошуком форми вислову філософсько-символічного змісту твору, проте О. Зуєвський витримує жорстку схему римування всіх п’яти октав вірша при обов’язковому чергуванні окситонних і парокситонних клаузул. 
   У четвертому розділі – «Напрями феноменологічної тенденції» – в аспекті розбудови різновидів феноменологічного типу метапоетичного письма розглядається еволюція необарокового напряму від 20-30-х рр. ХХ ст. до рубежу ХХІ ст., представленого головно перекладами Шекспірівських драм Л. Гребінкою («Гамлет», 1939), Т. Осьмачкою («Трагедія Макбета», «Король Генрі IV», 1961) та Ю. Андруховичем («Гамлет», 2000), а також – етнопоетична перекладацька школа Миколи Лукаша (в зіставленні зі школою «креативного» перекладу Езри Паунда в рамках утвердження національної своєрідності перестворювального перекладу). 
   У першому підрозділі проаналізовано історичний спектр необарокового напряму. Так, перекладацька стратегія Леоніда Гребінки виразно позначена рисами, що формують необароковий стиль його перекладу Шекспірового «Гамлета». Поряд із Л. Гребінкою, необарокову інтерпретацію Шекспірівської поетичної драми розвивав Тодось (Теодосій) Осьмачка. Цілком заслужено Л. Гребінку можна назвати фундатором необарокового напряму в українській перекладацькій шекспіріані, а пізнього Т. Осьмачку – його гідним розбудовником: шукаючи стильового адеквату до Шекспірівського барокового театру, і Л. Гребінка, і Т. Осьмачка актуалізували українську традицію «низового» чи «народного» бароко в таких її аспектах, як народність і сценічність поетичного вислову. Під народністю мається на увазі багата, соковита, образна, гостра, різностильова (і «пишномовна», й «перцювата») народна мова; під сценічністю – екстатична напруженість, парадоксальність, дотепність, афористичність. Домінантою необарокової перекладацької стратегії є адекватне відтворення характеру та інтенсивності барокового переживання, його емоційної глибини й безпосередності, забезпечення свіжості й тожсамості сприйняття сценічного переживання глядачами. Необароковий підхід передусім покладає на сценічне слово, заряджене емоцією, комунікативну функцію збудника емоційного відгуку. Тож пріоритетом точності при такому підході є емоційно-сугестивна точність сценічного вислову та адекватність глядацького переживання.
   Необарокова традиція в українській перекладацькій шекспіріані, що складалася в 1920-30-х рр., але була перервана наприкінці 1930-х радянським терором проти українських митців та автентичної народної української мови, знайшла свій розвиток у перекладацькій творчості Тодося Осьмачки вже на еміграції. Як і Л. Гребінка, Т. Осьмачка прагнув адекватного відтворення емоційної глибини та інтенсивності переживань героїв Шекспірівської драми. У перекладацьких прийомах Т. Осьмачки помітні виразні текстотворчі паралелі до сценічного шекспірівського бароко. Застосування барокового прийому стягнення заслуговує на особливу увагу: ступеневе наростання ознаки (градація) увінчується антитезою-літотою: […] Now does he feel his title / Hang loose about him, like a giant’s robe / Upon a dwarfish thief – […] Королівський / Титул на ньому – ніби велетенська / Одіж на маленькім злодії). Гіперболічному наростанню ознаки з наступним стягненням гіперболи в контрастний до неї образ-літоту, що раптово уриває наростання ознаки, може передувати афористично оформлений образний паралелізм: I have no spur / To prick the sides of my intent, but only / Vaulting ambition, which o’erleaps itself / And falls on th’ other side – Не маю я oстрог, аби підгонити свій намір, / А тільки гонор є розбурханий, / Що поруч із конем біжить, який летить / Ускачки, його переліта та й пада навзнак. Тут гіпербола, побудована за принципом градації (біжить, летить ускачки, переліта), завершується цілковитою втратою наростаючої ознаки (пада навзнак). Часте поєднання гіперболи й літоти ускладнює ритмічну організацію художньої мови, яка не переходить рівномірно від слова до слова, а ніби розганяється й гальмує в раптовому стисненні форми: створюється своєрідний ефект пульсації форми, що має свій особливий темпоритм. 
   Разом із тим, експресіоністська техніка допомагає йому активізувати комунікативну функцію поетичного слова як збудника емоційного відгуку: Осьмачка динамізує поетичну фразу, скорочуючи словесний ряд до смислової завершеності афоризму й «розтягуючи» натуралістичні образи в ґротескні картини, а також широко застосовуючи прийоми обігрування звукової форми та семантичного змісту слова в контексті словосполучення, поетичної фрази, строфи.
   Переклад Шекспірового «Гамлета» Юрієм Андруховичем вочевидь слід розглядати як зразок феноменологічної довільності в поводженні з класичним текстом, його інтерпретації з виразною настановою на розмовну культуру живого сучасника, постмодерністську трансформацію необарокової традиції. Значущою є типологічна подібність «Гамлетів» І. Костецького й Ю. Андруховича (адаптуюча натуралізація, мовностилістична зниженість, насиченість новочасними літературними та паралітературними ремінісценціями, гіпертрофована словогра). Ця подібність вказує на ґенетичну спорідненість українського постмодернізму, в якому запанував культ апокрифічності й травестування, із пізнім модернізмом. 
   Таким чином, якщо в 1920-30-х рр. ХХ ст. в українській перекладацькій шекспіріані почав формуватися необароковий напрям, розвиток якого закріпився в повторних перекладах Шекспірових п’єс Т. Осьмачкою, і який, по суті, спародіював І. Костецький у своєму фрагментарному перекладі «Гамлета», звівши пріоритети народності та сценічності до бурлескного, жартівливо-пародійного змагальництва у красномовстві, то Ю. Андрухович виступив на межі ХХ-ХХІ ст. як стратегічний союзник І. Костецького і – об’єктивно – як реформатор необарокової традиції перекладу, поширивши принципи бурлеску на жанр трагедії. Разом із тим, закономірно, що постмодерніст Ю. Андрухович обрав бурлескний тон для свого перекладу «Гамлета».
   У другому підрозділі зіставляються перекладацькі концепції та стратегії Езри Паунда і Миколи Лукаша як реформаторів національного перекладацького канону в аспекті утвердження перестворювальної (ре-креативної) тенденції відповідно в англо-американському та українському поетичному перекладі в др. пол. ХХ ст. і творців: школи етнопоетів в англо-американській літературі (Паунд) й етнопоетичної школи – в літературі українській (Лукаш). Сьогодні цілком закономірно проводити паралель між Е. Паундом і М. Лукашем – поетами-перекладачами, яких об’єднує між собою головна, визначальна щодо перекладацького методу риса, а саме: підхід до перекладацької творчості як способу оновлення поетичної сили оригіналу, його поетичної ре-креації. А це означає готовність – як творче кредо, – за висловом М. Лукаша, «відійти подалі, щоб наблизитись», відступити від тематичних фактів оригіналу, щоб зберегти те, що часто називають «духом» першотвору, – його поетичний, чи образно-емотивний заряд, енергетична міць якого великою мірою залежить від незатертості поетичного слова, свіжості його сприйняття читачем і водночас – його впізнаваності, закоріненості в поетику цільової літератури, її фольклорну традицію, народну культуру розмовного слововжитку. Тож Лукашеві переклади рясніють фольклорними поетизмами й лексично багатші за першотвори. Звернімося, зокрема, до перекладів балад Р. Бернса (1959), де знайдемо численні, часто римовані епітети-прикладки (як фольклорного, так і авторського походження), відсутні в першотворах: вітер-недосвіт, пляшка-пузашка, ченче-святенче, ячмінь-колосій, ловці-молодці, ін.; повтори та близькі до них тавтологічні пари: м’яко й пухко; зсушив, зв’ялив; поклялись, заприсяглись; усталені епітети й порівняння: хупава, як пава; ясна, як весна;фразеологічні звороти: мозок з кості сплив; із личка ще зроду води не пили; авторські фразеологічні вислови: всім танцям танець отой скакунець; тож не жарт, шотландський гарт; народнопісенну лексику та фразеологію, насичену зменшувально-пестливими суфіксами (сама невеличка, рум’янеє личко, а вустоньки на меду); присутня в них і розмовно-знижувальна лексика (псяюха, бридуха, вражу кашу), й неологізми (браташі, навманняк, розвогнені, сватачі, молодан). Так М. Лукаш привносить до Бернсових першотворів архетипно-міфологічну символіку, насичує їх новим емоційним змістом, загострюючи присмак чудесного. Перекладач тут не «ретранслятор-медіум», який трактує текст як незмінний і незмінюваний, цільний об’єкт, а швидше – поет-переписувач, який втілює в життя тезу: поезія – це те, що ми здобуваємо завдяки перекладові. Таким чином, етнопоетична перекладацька школа Миколи Лукаша характеризується відчуттям чудесного, витоки якого – в праоснові поетичного світу Лукаша-поета, який актуалізував і воскрешав глибинні шари українського мовного світу. 
   Разом із тим, поетика М. Лукаша була в своїй суті модерною, багатою на ремінісценції з поезії ХХ ст., особливо з раннього П. Тичини. Поетичне новаторство М. Лукаша, який не тільки знав українську модерністську поетику і використовував її резерви та можливості, але й творив її на рівні оригінального поета, сміливо пересотворюючи чужомовні оригінали в українські поетичні шедеври, добре помітне в контексті тичининської модерністської реформації традиційного вірша. Так, Лукаш-перекладач є автором десятків поетичних слів-новотворів, чимало з яких майстерно вплетені у модерністську звукопластику й творять модерністську риму. Мовно-поетичне новаторство М. Лукаша в руслі модерністичного реформаторства традиційного віршування дозволило йому успішно реформувати і національний перекладацький канон, перевести ре-креативний переклад з марґінальних на центральні позиції в українській літературній полісистемі з відповідним повноправним статусом у ній. 
   Мовно-поетичне новаторство М. Лукаша стало важливою ланкою в розбудові української літературної полісистеми. У світлі теорії полісистеми перекладна література не обов’язково має незмінну периферійну позицію в національній полісистемі: за певних обставин вона може займати центральну позицію, зокрема в колоніальній ситуації, коли оригінальна література перебуває в пригніченому стані, вимушено стає «слабкою», чи периферійною, в затінку літератури більшої нації. Тоді перекладна література виявляється однією з найважливіших систем у даній літературній полісистемі. Так склалось і в українській полісистемі ХХ ст., коли перекладна література в її найкращих зразках, як-от поетичні переклади М. Лукаша, перебрала на себе мовоохоронну (а отже, і націєохоронну) функцію. 
   П’ятий розділ – «Напрями онтологічної тенденції» – присвячено перекладацькій творчості таких самобутніх письменників діаспори, як Ігор Костецький (детально розглядаються його переклади Шекспірових сонетів (1958) і поезій Е. Паунда (1960), зокрема епічної поеми «Кантос») та Василь Барка (аналізується його переклад Шекспірового «Короля Ліра» (1969)) в аспекті розбудови окремих напрямів онтологічного перекладацького письма, а саме: формалістичного та неоромантичного.
   У першому підрозділі висвітлюються теоретичні принципи та напрацювання формалістичної школи перекладу, яку намагався утвердити концептуально і стратегічно Ігор Костецький, ототожнюючи свою перекладацьку діяльність в умовах еміграції зі своєрідним мовним місіонерством і вважаючи, що ця діяльність співпала з новим, «катастрофальним» етапом становлення української літературної мови на тлі її збіднення й русифікації в радянській Україні. Не чекаючи, поки відбудеться «чергове санкціонування норм», він принципово запроваджував у своїх перекладах Шекспірових сонетів широке використання редукованих форм прикметників та дієприкметників (заручен, зловжит, кришталев, зречевлен), безсуфіксальних іменників (з’ява, в’янь, пахощ, мжич), коротких прислівників (з’юна, наз’яв, зчужа, встик), редукованих форм дієслів (дба, залля, жебра, зновсь), дієприкметників активного стану (голосяча, летючий, кричущих), лексико-граматичних архаїзмів та умовних слов’янізмів (будь міг, в кумпани бравши, деньми), питомо українських лексико-граматичних форм та новотворів, що не суперечать духові української мови (хвалеба, неприймовне, чудесять, шляхетнивсь). Скориставшись «анархією» в мовній нормі української літературної еміграції повоєнного десятиріччя, І. Костецький втілив у перекладах сонетів Шекспіра модерністичний експеримент із мобілізації й перегрупування лексико-граматичних ресурсів української мови.
   І. Костецький першим серед українських перекладачів науково формулює проблему стилю Шекспірових сонетів у перекладі, пропонуючи її вирішення з формалістичних позицій, тож його переклади прикметні передусім тим, що в них послідовно реалізувалася формалістична концепція І. Костецького, яку, зважаючи на розлогий теоретичний виклад, послідовну практичну реалізацію, вагомий вплив на літературне середовище й значуще новаторство, правомірно вважати зачатками формалістичної школи, що своїм основним завданням вбачає донесення до цільового читача поетико-стильової структури першотвору як літературного явища певної історичної епохи з відповідним набором конвенційних та антиконвенційних (традиційних і новаторських) поетичних прийомів. Для свого перекладацького методу І. Костецький запозичив не тільки сам термін очуднення, але й ідею психологічного оновлення художнього слова. Поряд із таким розумінням цього терміна І. Костецький використовує і його наступне тлумачення: не просто як прийому, а як ствердження ідеї "мистецтва як прийому", згідно з якою історія світової літератури постає як боротьба й зміна канонічних і вільних прийомів. Так, на Шекспірові сонети Костецький-перекладач дивився крізь призму формального структуралізму: як на систему прийомів у змаганні їх автора за новизну та оригінальність. Тож у його перекладах повнотою втілився постулат стилістичної неоднорідності й мистецької різновартісності Шекспірових сонетів. Абсолютизацію-консервацію подібних нерівностей у перекладі І. Костецький аргументував своїм баченням Шекспірових сонетів як творчої лабораторії. 
   І. Костецький захоплений словогрою: асонансами, алітерацією, паронімічною атракцією, внутрішніми і прикінцеворядковими римами, що їх він ретельно визбирує, сортує, увиразнює (Mark how one string, sweet husband to another, / Strikes each in each by mutual ordering… – Ось глянь, одна струна, мов милий ладо, / Стрічає другу в дружнім ладі змін…). Причому ритмо-інтонаційні паузи оригіналу теж є об’єктом точної передачі в перекладі. Численні зразки відтворення І. Костецьким Шекспірової системи римування та явища паронімічної атракції наводяться у дисертації в Додатку А (абсолютні рими перекладаються абсолютними і точними; точні, в т.ч. складені, – точними та абсолютними, подекуди – неточними і навіть дисонансними; півточні жіночі – точними чи абсолютними чоловічими; неточні, в т.ч. складені, – неточними; асонанси, прирівнювані до неточних рим, – асонансними і точними римами; дисонанси – дисонансами; внутрішні рими та рими переходу – їх відповідниками; алітерації – неповторно-своєрідними алітераційними словокомплексами; паронімія – паронімією: Intend a zealous pilgrimage to thee – Рівня до тебе ревних прощ путі; To leap large lengths of miles when thou art gone – Чому, мов мисль, не мчу в твій слід я миль; But now is black beauty’s successive heir – Та чорне спадок врод собі ось горне; перегук однокореневих слів – відповідним перегуком: Then can I grieve at grievances foregone – Тоді в перейшлу я вжурюсь журу). За І. Костецьким, метою мікротекстуального шліфування поетичної форми в перекладі («форми поетичної думки») є досягнення неповторної поетичної семантики в заданих умовах негнучкої технічної конструкції сонета. Такий нібито парадоксальний висновок приводить перекладача до активізації паронімічних ресурсів української мови, до пошуків створення на основі випадкових подібностей у плані вираження особливої семантичної неповторності того чи іншого словокомплексу. 
   
1




