	http://www.ekmair.ukma.edu.ua/bitstream/handle/123456789/385/Minakov_Dosvid%20i%20filosofiia.pdf?sequence=1
Окремі аспекти поняття досвіду було досліджено в працях філософів та істориків філософії, які належали до “школи історії понять”. Становлення школи історії понять відбулося в процесі створення “Історичного словника філософії” (Німеччина – Нідерланди, 1971-2002) [487], академічного довідника “Історичні основопоняття” (Німеччина – Австрія, 1972), та під час видання часопису “Архів історії поняття” (Німеччина – Франція, 1967-2005) [260]. Серед праць прибічників цієї школи слід назвати дослідження філософських понять у Г.Ґ. Ґадамера [260; 339], Й. Ритера [487], Р. Козелека [395-397], Е. Ротгакера [500- 502] та інших. Зокрема, в працях згаданих філософів було створено підстави для розрізнення між передісторією (інструментальним застосуванням) поняття досвіду та його еволюцією як самосвідомого (або саморефлексивного) поняття.
     Для визначення спрямування еволюції поняття досвіду в ХІХ-ХХ ст.  значну роль відіграла полеміка В.В.О. Квайна та П. Стросона, що знайшла свого вираження в працях “Дві догми емпіризму” [476] та “Межі відчуття” [539], а також інших творах. Полеміку щодо характеру взаємовідношень між досвідом, мисленням і мовою було продовжено у творах Г. Патнема [466-467], Дж. Гінтіки [365], В. Селарса [524-532], Дж. Сьорла [519-522] та інших філософів. Один з висновків цієї дискусії стосувався того, що поняття досвіду, до якого так часто звертається сучасна епістемологія та метафізика, потребує з’ясування його смислової структури, сформованої під впливом німецького ідеалізму, неокантіанства, прагматизму та інших філософських течій ХІХ-ХХ ст.
     Значний вплив на визначення методу провадження дисертаційного дослідження мала історико-філософська концепція топології поняття. В працях М. Фуко [217-222], та Ж. Дельоза [69-74] топологію обґрунтовано в новітній інтерпретації топологічної логіки Аристотеля, спрямованої на утворення переконань і підтримку спілкування людей. В сучасній філософії топологія є особливою філософською стратегією, яку спрямовано на креслення “карти змісту”, тобто ідей, їхніх співвідношень, зв’язків, форми виразу і напрями розвитку їх смислових структур. Топологія є історико-філософську настановою, яка  задовольняє  загальним  вимогам  проблемативізму  щодо  аналізу    досвіду,
     

відповідає засадам історії філософських понять і спроможна забезпечити дослідження еволюції поняття досвіду адекватним поняттєво-методологічним апаратом. 
     Об’єктом дослідження є концептуалізація звичайного історичного поняття досвіду в історико- філософському контексті.
     Предмет дисертаційного дослідження — еволюція філософського осмислення поняття досвіду в межах західної філософії ХІХ–ХХ ст.
     Мета дисертаційного дослідження полягає у визначенні основних характеристик еволюції, якого зазнає поняття досвіду в західних філософських системах ХІХ–ХХ ст. Цю мету було досягнуто завдяки аналізові ключових текстів,  що  постали  під  впливом  думки  Канта  і  Геґеля  і  створених  в межах
     

західної філософії ХІХ–ХХ ст., залученню широкого кола матеріалів з історії філософії та науки, а також відтворенню цілісної картини історії поняття досвіду в зазначений період. Загальну мету дослідження дисертант конкретизує в таких специфічних дослідницьких завданнях:
визначити роль та місце поняття досвіду в західній філософії ХІХ-ХХ ст.; розробити	адекватну	історико-філософську	концепцію	дослідження
еволюції поняття досвіду в західній філософії ХІХ-ХХ ст. з урахуванням сучасних підходів до аналізу становлення змісту філософських понять;
     з’ясувати початок та напрями еволюції поняття досвіду в різні історико- філософські епохи;
     дослідити відмінності застосування поняття досвіду у західній філософії до німецького ідеалізму та після змін у підходах до досвіду, запроповадженого І. Кантом та Ґ.В.Ф. Геґелем;
     визначити основні напрямки еволюції змісту поняття досвіду в західній філософії, закладені філософським аналізом у творах Канта і Геґеля;
     проаналізувати і визначити основні методологічні положення дескрипції досвіду, розроблені в провідних напрямах західної філософської думки ХІХ–ХХ ст., зокрема в неокантіанстві, прагматизмі, аналітичній філософії мови, феноменології і герменевтиці, окресливши смислові структури поняття досвіду в цілісності його метафізичних, онтологічних та епістемологічних засад.
     Теоретико-методологічні засади дослідження. Специфіка теоретико- методологічного підходу дисертанта полягає в розробці інструментарію, який  мав синтезувати принципи історико-філософського дослідження відповідно до особливості джерельної бази, об’єкта і предмета дослідження. Зазначений підхід відповідає сучасному станові розвитку методології гуманітарних дисциплін, зокрема розвиткові герменевтики, історії філософських понять та неопрагматичної семіотики, що дозволяє уникати опису філософського процесу  в рамках лінійної моделі розвитку, пропонуючи натомість топологічний підхід, який дозволяє в історико-філософській дескрипції фіксувати багатоманітність і різновекторність еволюції змістів філософського поняття досвіду.
     

     Сутність підходу виражено в таких теоретичних положеннях. Тема досвіду належить до числа найбільш значущих тем метафізики та онтології, а не тільки теорії пізнання, як це вважалося раніше під впливом марбурзького неокантіанства, позитивізму чи марксизму. З урахуванням цілісності метафізичної, онтологічної та епістемологічної проблематики досвіду поняття досвіду набуває універсального значення і зазнає вивчення в методологічній рефлексії різноманітних філософських дисциплін. Сучасне історико-філософське дослідження має рахуватись із цілісним поняттям досвіду в філософії ХХ століття, що характеризується домінуванням практичного начала, вагомістю прагматичного виміру, підвищеною увагою до комунікативної, мовленнєвої дії  та усуненням логоцентричного суб’єкта досвіду з центру уваги філософів. Реконструкція підстав і рамок тлумачення поняття досвіду, еволюції філософського поняття досвіду є ключовою для розуміння філософського процесу, його засад і механізмів.
     Історія філософських понять має відігравати важливу роль в утриманні єдності сучасних способів філософування з минулими філософськими позиціями та тлумаченнями. Історико-філософський аналіз поняття розкриває взаємодію минулих і сучасних актуальних змістів філософського поняття, визначаючи напрям його еволюції і філософії загалом. Якщо лінійна концепція досвіду в межах принципу історицизму передбачала домінантність теорії щодо досвіду, то сучасна історія філософії пропонує зосереджувати увагу на історичності кожної філософської теорії, її принципову заангажованість досвідом, а також підкреслює буттєвість досвіду і його принципову відкритість до можливих інтерпретацій та деконструкцій. Тому історико-філософське дослідження поняття має провадитись як топологічний опис, який засновано на упорядкуванні даних історико-семантичного аналізу поняття і який веде до створення “карти змісту” поняття. Топологічний опис поняття досвіду розглядає змісти цього поняття у багатоманітті їх співвідношень, ієрархій, форм виразу і векторів розвитку. Тим самим, історико-філософська топологія становить альтернативу однолінійному способу опису розвитку філософії, дозволяючи зберігати впливовість знахідок
     

різних філософських позицій та заперечуючи їх поділ на магістральні та другорядні.
     Наукова новизна дисертаційного дослідження полягає в тому, що в систематичному вигляді представлено цілісну концепцію еволюції поняття досвіду в західній філософії ХІХ-ХХ ст., яка узагальнює специфіку підходів до аналізу досвіду в філософських позиціях неокантіанства, прагматизму, аналітичної філософії мови, феноменології і герменевтики, та особливості  впливу цих підходів на формуванням завдань сучасної епістемології, філософії мови та філософії науки.
Наукова новизна одержаних результатів конкретизується в такий спосіб:
     – встановлено, що історико-філософське дослідження дозволяє концептуалізувати досвід у сукупності зв’язків теорії пізнання, метафізики й онтології, тим самим змінюючи сам спосіб філософської постановки питання про досвід, переводячи увагу від теоретичного опрацювання предмету, який  походить з досвіду, до рефлексії над предметом в рамках самого досвіду;
     – розроблено історико-філософську концепцію топологічного дослідження досвіду, яка враховує та узагальнює сучасні підходи до визначення напрямів еволюції змісту поняття (підходи проблемтивістичної школи, школи історії понять, сучасної епістемології та філософської топології) і дозволяє визначити смислову структуру поняття як “карту змісту” із зазначенням векторів еволюції поняття, поняттєвої границі та меж окремих поняттєвих регіонів досвіду; завдяки цьому, топологічний опис філософського поняття досвіду допускає поліваріантність історичних визначень цього поняття у єдності епістемологічного, онтологічного та метафізичного вимірів та актуальність підходів до аналізу досвіду з різних філософських позицій, заперечуючи їх поділ на центральні та другорядні;
     – з’ясовано загальні тенденції в еволюції поняття досвіду в західній філософії, закладених в філософських вченнях про досвід І. Канта і Ґ.В.Ф.  Геґеля; головними характеристиками цих тенденцій є: 1) встановлення Кантом зв’язку між питанням про адекватність філософської концептуалізації досвіду  та
      – 

визначенням умов можливості і значущості досвіду взагалі, чим поклав початок розгляд досвіду у вимірі фактичності; 2) розгляд досвіду у вимірі історичності, що запропонував Геґель, закладаючи можливість герменевтики досвіду; завдяки з’ясуванню зазначених характеристик було встановлено, що епістемологічний та герменевтичний підходи визначили напрямки еволюції поняття досвіду  в західній філософії ХІХ–ХХ ст.;
     – встановлено відмінності застосування поняття досвіду у філософських позиціях попередників І. Канта та Ґ.В.Ф. Геґеля та їх наступників; зокрема доведено, що до німецького ідеалізму поняття досвіду переважно застосовувалося як інструментальне поняття для розв’язання проблем метафізики, а також як обґрунтування власних позицій раціоналістами та емпіриками в Новий час; з’ясовано, що проблематизування досвіду в німецькому ідеалізмі створило умови, за яких досвід став одним з основних понять західної філософії, що вимагало створення як теоретичних підстав для його концептуалізації, так і історико-філософської рефлексії;
     – виявлено основні характеристики еволюції теоретичних підходів до аналізу досвідної проблематики в неокантіанстві, прагматизмі, аналітичній філософії мови, феноменології та герменевтиці, зокрема: 1) тлумачення змісту досвіду в термінах взаємодоповнюваності та суперечливості фактичного й історичного; 2) осмислення досвіду одночасно в межах теорії та метатеорії; 3) важливість поняття досвіду та пов’язаної з ним проблематики для забезпечення інтегративності філософського процесу попри значні методологічні розбіжності основних філософських течій Заходу в ХІХ-ХХ ст.;
     – доведено, що для неокантіанства характерним було недооцінювати онтологічний вимір досвіду й аналізувати досвід у термінах фактичності, що увиразнювалися у проблематизації епістемологічної значущості досвіду для наукового мислення, та в термінах історичності, зокрема у вивченні багатоманітності історичних форм досвіду, зокрема наукової, культурної та мовної;
      – 

     – з’ясовано, що основними характеристиками аналізу досвіду в прагматичній філософії були операціоналістичний підхід до досвіду, зосередженість на майбутньому як його визначальному часовому горизонті, фокусування уваги на досліді-перевірці як фундаментальній формі досвіду та опис структур досвіду в термінах знакових відношень;
     – запропоновано новий погляд на роль і значущість проблеми досвіду в аналітичній філософії мови, який полягає в проясненні важливості досвідної проблематики в філософському спрямуванні, головним предметом дослідження якого було задекларовано мову; зокрема, було з’ясовано, що аналітична філософія мови сфокусувала увагу філософського мислення на констативному та перформативному вимірах мови, які становлять мовленнєвий контекст досвіду, що суттєво змінило філософські підходи до осмислення як мови, так і досвіду;
     – виявлено особливості тлумачення досвіду в феноменології та герменевтиці, зокрема такі: 1) надання досвідові статусу прарегіону філософії; 2) зосередження уваги на проблематиці розуміння, яке забезпечено буттєвою улаштованістю досвіду як відкритої структури смислопородження; 3) налаштованість описувати структури досвіду з урахуванням його багатовимірності, від первинних шарів передпредикативного досвіду до  тілесного та повсякденного досвіду;
     – завдяки з’ясуванню особливостей зазначених позицій виявлено, що поняття досвіду було тим філософським поняттям, проблематизація значення якого спонукала до розвитку трансцендентально-прагматичного  виміру  філософії і забезпечувала інтегративність теоретичної діяльності окремих філософських напрямів західної філософії в ХІХ-ХХ ст., утримуючи безпосередній зв’язок із формуванням завдань сучасної епістемології, філософії мови та філософії науки;
     – з’ясовано, що сучасна філософська переоцінка досвіду (зокрема, зосередження уваги на комунікативній, контрфактичній та мовленнєвій активності, усунення логоцентричного суб’єкта досвіду з центру уваги  філософії)    є    реакцією    на    обмеженість    філософського    поняття   досвіду,
      – 

визначеного історичним та фактичним вимірами досвіду, характерних для західних філософських концепцій ХІХ-ХХ ст.
     Теоретичне і практичне значення одержаних результатів полягає в осмисленні особливостей еволюції поняття досвіду в західній філософії в ХІХ– ХХ ст., розкритті засобів концептуалізації досвіду в сучасній філософії. Теоретичні положення, фактичний матеріал і результати цього історико- філософського дослідження мають значення як внесок у вивчення історії філософських понять, відкриває новий теоретичний горизонт для аналізу підстав філософського мислення.
     Результати дисертаційного дослідження можуть бути використані в практиці викладання історії філософії і науки, епістемології, логіки, теорії наукового досліду та аналізу мовленнєвих актів, а також у побудові науково обґрунтованих наукових політик.
     Апробація результатів дисертації. Основні результати дисертаційного дослідження апробовані автором у педагогічній роботі під час викладання курсів “Німецька класична філософія”, “Критична філософія І. Канта” та “Філософія неокантіанства” для студентів Національного університету “Києво-Могилянська академія” у 2003 – 2007 роках.
     Головні положення та результати дисертації представлені в одноосібній монографії “Історія поняття досвіду” (26,6 друкованих аркушів) та двадцяти одній статті в українських фахових виданнях (загальний обсяг 18 друкованих аркушів) та тезах доповідей у збірниках матеріалів всеукраїнських та міжнародних конференцій.
     Окремі ідеї, теоретичні положення, висновки та науково-методологічні розробки автора було викладено у виступах на наукових та науково-практичних конференціях і семінарах: Спільне засідання Інституту філософії НАНУ імені Г.С. Сковороди та філософського факультету КНУ ім. Т. Шевченка з нагоди 280- ліття з дня народження І. Канта (Київ, 2004); Міжнародна конференція “Досвід і мова” (Брайтон, 2004); ХІ Міжнародні Кантівські читання (Калінінград, 2004); Міжнародна науково-практична конференція “Герменевтика, досвід,  розуміння”
     

в Російському державному гуманітарному університеті (Москва, 2005); Міжнародна конференція Українського феноменологічного товариства (Київ, 2005); Щорічна конференція Кантівського товариства в Україні “Розум та самоафектація” (Київ, 2006); Міжнародна філософська конференція “Епістемологія і політика” Аспенського інституту (Аспен, 2006); методологічний семінар з епістемології та філософії науки Джоржтаунського університету (Вашингтон, 2006), Філософсько-антропологічні читання “Філософська антропологія та сьогодення” (Київ, 2007).
     Кандидатську дисертацію на тему “Кантове поняття віри розуму  в контексті німецького просвітництва” захищено 2000 року. Матеріали кандидатської дисертації у тексті докторської дисертації не використовувалися.
     Структура дисертації. Мета дослідження, його головні завдання та методологічні засади визначили структуру дисертації. Дисертація містить вступ, два розділи, висновки та список використаних джерел. Обсяг основного тексту дисертації — 367 сторінок машинопису, список використаних джерел — 41 сторінка. Список використаних джерел налічує 567 позицій, серед них 314 — іноземними мовами.
     

РОЗДІЛ 1
ДЖЕРЕЛА І МЕТОДОЛОГІЯ ДОСЛІДЖЕННЯ ІСТОРІЇ ПОНЯТТЯ ДОСВІДУ



     1.1. Місце історії поняття серед методів історико-філософського дослідження

     Історія філософії є філософською дисципліною, яка має подвійну ідентичність. З одного боку, вона належить філософії як спосіб утримання  єдності та зв’язності філософської думки в часі і просторі. В цьому аспекті історія філософії є інституціолізованою філософською практикою побутування, відтворення та перегляду філософської традиції. З іншого боку, історія філософії належить до числа історичних дисциплін. Разом з історією культури, науки, релігії і мистецтва, історія філософії бере участь у формуванні розуміння певних епох в історії людства. Маючи таку подвійну ідентичність, історія філософії постійно наражається на проблему із визначенням власного методу. Філософський спадок для історії філософії полягає передусім у тому, що філософія передає історії множинність своїх позицій. Наявність постійної плюральності філософських позицій є фактом, який слід брати до уваги під час аналізу будь-якого питання історії філософії. Вплив історичних наук на історію філософії видно передусім у постійних намаганнях виробити критерій для  оцінки, які матеріали стосуються історії філософії, а які — суміжних історій. Ці спроби самовизначення історико-філософської дисципліни проявляються в дискусіях щодо того, чи слід залучати до вивчення тільки філософські тексти, чи можна брати до уваги тексти, що виявляють “науковий дискурс”, тобто дають можливість побачити культурне підґрунтя філософських текстів. Чимало дискусій ведуть навколо важливості біографії філософа, його особистого виміру у вивченні історії філософії. Фактично, в межах історії філософії ми маємо  майже той самий блок проблем, які розглядають методологи історії загалом.
     

     З огляду на впливи і філософських, і історичних дисциплін, маємо всі підстави для висновку про проблематичність історико-філософського методу. Невизначеність історико-філософського методу, з одного боку, є особливістю  цієї дисципліни, яка дає можливість постійного пошуку власних методологічних підстав задля оновлення самоусвідомлення філософії, а з іншого — становить загрозу для неї. Чимало дослідників говорили про загрозу методологічній цілісності історії філософії. Зокрема, В.С. Горський писав про постійні  коливання історії філософії між родиною історичних наук і  блоком філософських дисциплін, які іноді виглядають як тяжіння історії філософії до самогубства [57, с. 4]. Про “суїцідальність” пошуків історії філософії говорить і П. Рикьор [189, с. 57]. Проблема методу історії філософії є спадком від філософії, яка має настанову критики власних засад і методів. Однак як дисципліна, що має справу з текстами та їх взаємодією в різних історико-культурних контекстах, історія філософії має цілком визначений матеріальний предмет вивчення. Особливість, визначальну властивість і методологічну привабливість історії філософії становить напруження між філософською настановою, методичною невизначеністю, частою зміною методик та конкретністю матеріалу вивчення.
     Попри зазначену методологічну міждисциплінарність історії філософії,  слід наголосити на її залежності від філософії як її власної матерії. Цей зв’язок філософії та її історії є сильним єднальним імпульсом, який долає всі небезпеки пошуків історії філософії. На цей зв’язок вказував уже Ґ.В.Ф. Геґель в “Історії філософії”, від якої веде свій початок історія філософії у систематичній формі. Геґель бере наявність відмінних позицій у філософії за вихідний факт. Відмінність філософських позицій є таким історичним фактом, який у парадоксальний спосіб приводить до оптимістичного висновку: філософія в  своїй історії свідчить про свою розумну природу. Відмінність позицій не є підставою відмовлятися “пізнати істину”. “Якими б різними не були філософські вчення, — пише Геґель, — вони все-таки мають спільне поміж собою, адже всі вони є філософськими вченнями” [49, т. 1, с. 83]. Філософські  вчення влаштовано  у  вигляді  послідовних,  або  не  дуже  послідовних  ієрархій,       які
     

виходять з простих “продуктів мислення” і ведуть до мислення (формального мислення), потім до поняття (визначеної думки) і, нарешті, до ідеї (тобто цілісної думки в її в-собі та для-себе визначеності). В цих ієрархіях присутній сутнісний вимір філософії: її поступ у поняттях, що відмінні за значенням і наближеністю до цілісної філософської ідеї. Розмаїття філософських позицій Геґель визначив за необхідну умову існування філософії. Також, Геґель поклав в основу своєї системи історії філософії ідею того, що вона є процесом, який витворює і знаходить логічний вираз категорії розуму. Певною мірою, у Геґелея йдеться про те, що розвиток філософії — це діалектичний процес боротьби та долання відмінностей, в якому підважування відмінностей означає їх збереження. Седиментації підважених досвідів перебувають у постійній єдності в понятті філософії. Тож розвиток філософії — це розвиток поняття філософії. Він тотожний розвитку ключових філософських понять в певних філософських формах чи епохах, який має певну мету. Ця мета — досягнення саморозуміння духу. Завершене саморозуміння духа — це повне вираження ідеї розуму у вигляді абсолютної систематичної філософії.
     Хоча геґелівські лекції з історії філософії і заснували однойменну дисципліну, головна вада геґелівського підходу очевидна: панлогізм його філософської позиції, попри грандіозність задуму і важливості для розуміння абсолютного ідеалізму, зумовив своєрідну редукцію реального історичного поступу філософії до рівня еволюції певних елементів філософії Абсолюту, в  якій втілено філософію як таку. Історико-філософський проект Геґеля слід розглядати не тільки як суто дослідження історичного виміру філософії, але й працю, яка мала доводити положення “Науки логіки” і почасти “Феноменології духа”. Історія філософії у Геґеля мала надто важливу роль доведення вищості “філософського абсолютизму”. З огляду на полемічну спрямованість лекцій з історії філософії, філософ наголошував на пов’язаності різних філософських позицій і применшував важливість особливостей кожної окремої позиції. Фактично, історія філософії у Геґеля — це схема поставання  філософії Абсолюту. Сильні та далекосяжні тези “Історії філософії” Геґель не зміг довести,
     

не довівши і свого основного припущення, що філософські позиції минулого втілюють лише стадії однієї й тієї ж філософії в процесі її розвитку. Він обмежився зведенням розвитку філософії до іманентно-логічного “саморозвитку поняття філософії”. Попри зазначені вади, слід відзначити, що саме Геґель примусив філософів уважніше приглядатися до діалектичного характеру взаємодії відмінних позицій у філософії. Таким чином було заперечено стару  тезу скептиків, що наявність протилежних, іноді взаємовиключних думок у філософії є ознакою її зайвості і безглуздості. Важливість суперечностей у філософії після Геґеля стало тим моментом, який покладають в основу історико- філософських студій сьогодення. Крім того, важливим результатом ідей Геґеля стала можливість уявляти філософію як єдиний процес, описати який можна в еволюції її змістів. Після того, як Геґель показав, що філософію можна мислити як єдиний процес, до історії філософії почали ставитися як до предмета  вивчення, а не як до списку невдалих спроб послідовного мислення у попередників. Сталося принаймні те, що історія філософії долучилася до гурту філософських дисциплін і суттєво збільшила можливості для самоусвідомлення філософії.
     Єдність філософії в її історичному вимірі було проблематизовано у радикальний спосіб ще раз за півтора сторіччя після Геґеля. Йдеться про підхід філософської герменевтики, зокрема той, який поклав в основу свого вчення про історію філософії Поль Рикьор. Французький герменевт загострив питання важливості історії філософії для філософії загалом. Він наполягав, що висхідний факт історії філософії полягає в тому, що “філософія існує і продовжує існувати лише через історію, яку творять філософи, і є для нас доступною тільки через історію, що її розповідають історики філософії” [189, c. 50]. Рикьор розуміє двоїсту природу історії філософії і віддає належне історико-науковій складовій історії філософії. Він, зокрема, зазначав, що “історія філософії виводить на поверхню такі аспекти історії, які без неї ніколи б не з’явилися; вона має потенцію виражати... історичні характеристики історії тією мірою, якою ця остання знаходить своє віддзеркалення в історії філософії, самоусвідомлює   себе
     

у формі історії філософії” [189, c. 70]. Він продовжував цю тезу таким твердженням: “Історія філософії відкриває фундаментальний характер будь-якої історії бути водночас подієвою і структурною лише через власну діяльність, яка пригнічує історію...” [189, c. 84]. Саме цей наголос на “власній діяльності”, індивідуальному вимірі, став тим моментом, який дозволив Рикьорові несуперечливо поєднати уявлення про історію взагалі та перебіг філософських, особисто забарвлених дискусій в часі. Його позиція полягала у двох основних тезах. Перша проголошує, що універсальної історії не існує: “Ідея універсальної історії може бути тільки завданням, ідеєю розуму” [189, c. 85]. Друга стосується завдання практично здійснюватися в індивідуальних намаганнях філософів, в “особистих подіях” філософського штибу, спрямованих на розв’язання конкретних філософських проблем. Разом ці два судження дають можливість відбутися історії філософії як самосвідомій кодифікації подій філософії.
     На основі цих двох тем і продовжуючи міркування щодо єдності філософії та небезпеки редукції історії філософії тільки до процесу становлення поняття філософії, Рикьор висунув тезу про історико-філософську синґуляризацію. Він наполягав на важливості особистого виміру у філософії. Основною тенденцією історико-філософського процесу він назвав “синґуляризацію”, тобто утворення систем, головну характеристику яких становить творча індивідуальність їхніх творців. Синґулярність автора, що проявляється в запитаннях, які той ставить, сполучається із синґулярністю самих проблем філософії. Разом з тим, на перше місце Рикьор висуває неповторність філософської індивідуальності мислителя. Поль Рикьор поширює принцип синґулярності також і на історика філософії. Він говорить про історика філософії не тільки як про історика, але й як про “філософа-історика”, тобто філософа, який “дозволяє бути філософії інших, [тобто] іншому своєї філософії” [189, c. 65]. Таким чином, Рикьор начебто здійснює поєднання двох уявлень про філософський процес — предгеґелівського та власне геґелівського, де єдність окремих позицій забезпечує спільне завдання універсальної історії.
     

     У тому розвитку, якого зазнала історико-філософська дисципліна за період між Геґелем і Рикьором, ми засвідчуємо появу її різних жанрів. Намагання утримувати дисциплінарну цілісність історії філософії справдилося у формуванні великої кількості жанрів історико-філософського дослідження. Ця внутрішня подільність — подільність на філософську біографію, історію філософських проблем, історію тем, історію понять, історію ідей, історію думки, історію дискурсу тощо — є даниною коливанням філософії між цілісністю та єдністю історії в геґелівському дусі та особистим виміром філософії у рикьорівському дусі. Схильність до першого полюсу дає історикові завелику можливість сконцентрувати поступ історії на одному, визначеному за центральний чиннику або, за влучним виразом В.С. Горського, “збиває оптику історії філософії” [57, c. 4]. Інший підхід примушує за одиничним не бачити загального. Розмаїття жанрів історії філософії можна зібрати в кілька основних класів. Найпродуктивнішою, здається, є класифікація, яку запропонував В.С. Горський, інтерпретуючи модель Е. Брейе. Всі жанри історії філософії можна поділити на три загальні групи: “історію філософської думки”, “історію філософської теорії” та “історію філософів”. Історія філософської думки реконструює філософську культуру, тобто “сукупність філософськи значимих ідей, що реально зароджуються й функціонують як духовна квінтесенція культури певної епохи, народу, регіону” [57, c. 6]. Історія філософської теорії стосується “процесу творчої діяльності, що здійснюється в межах спільноти, специфічно налаштованої на філософський пошук, яка вільно володіє філософською мовою, на ґрунті якої здійснюється комунікація між членами даної спільноти” [57, c. 7]. Нарешті, історія філософів стосується “поля діяльності” окремих філософів [57, c. 8]. Кожна з цих груп стосується історичних контекстів, в яких відбуваються філософські події. Першу групу пов’язано з культурним контекстом, другу — зі спеціальним контекстом, третю — з особистим виміром. Першу групу тісно пов’язано з історією культури і науки, політичною й соціальною історією. Жанри другої групи безпосередньо стосуються взаємодії філософських позицій, проблем, мов і тем. Третя група жанрів стосується біографічного підходу, де події філософії розглядаються  крізь
     

події особистого життя філософа чи філософів. Кожен з цих класів має свою цінність і розкриває те чи інше питання з історії філософії. Визнання рівноцінності кожної групи не означає, що філософський процес однаковою мірою пов’язаний з кожною з них. Не буде перебільшенням сказати, що клас жанрів, який стосується історії філософської теорії, безпосередньо бере участь у спрямуванні розвитку ситуації філософії в кожен момент її історії. Це не применшує значущість інших жанрів, просто їхні впливи мають інші об’єкти та інший характер. Натомість історія філософської теорії відіграє роль динамічного чинника збереження єдності філософії, визначення основних векторів її поступу.
     До центральних жанрів історії філософської теорії належать, на нашу думку, історія проблем, історія тем, історія ідей, історія змін та історія понять. Зазвичай, коли говорять про історію проблем, наводять історико-філософські твори неокантіанців, де еволюція філософії розглядається у термінах проблем, великих питань, відповіді на які шукали філософи певної епохи. В термінах розвитку філософських тем оперує історія тем, тобто свідомо поставлених завдань та потреб філософії, які визначали і питання, і відповіді, і мову аналізу тощо. Взірець такої історії можемо знайти в книзі Г. Гаймзьота “Шість великих тем метафізики Заходу” [361]. Історія ідей описує поступ філософії, ставлячи наголос не на питаннях, а відповідях на ці питання з тих чи інших філософських позицій. За приклад такого підходу править книга Жаклін Рюс “Поступ сучасних ідей” [192]. Історія змін, або ще соціологія філософій, є своєрідним  обліком подій, що втілюють поступ філософії, який проявляється у змінах структури філософської комунікації і дається взнаки на рівні тем, проблем та ідей. Класичним взірцем соціолого-філософського дослідження є праця “Глобальна теорія інтелектуальної зміни” Рендела Колінза [299]. Нарешті, історія понять розглядає процес філософії як перебіг зміни змістів або еволюції самоусвідомлення певних понять, через які можна зрозуміти і весь процес, і окремі його моменти. За класичний взірець такого підходу можна вважати твір  В. Татаркевича “Історія шести понять” [205]. Історія філософської теорії не обмежується цими жанрами, однак в останні два століття саме вони перебували в
     

центрі	уваги	філософів	і,	зрештою,	становили	невід’ємну	частину	самих філософських позицій.
     Серед жанрів історії філософської теорії, на нашу думку, особливе місце посідає історія понять як засіб безпосереднього поєднання філософського процесу й історико-філософського дослідження. З огляду на те, що поняття за визначенням є місцем зустрічі різночасових філософських позицій, вивчення історії поняття є водночас історико-філософською роботою і підготовкою філософського аналізу, можливість якого обумовлено визначенням і усвідомленням своєї позиції, а отже й відмінністю цієї позиції від інших, ймовірно суперечливих. Предметом історії філософських понять є історична семантика філософії, зміна змістів понять, що засвідчують переміни і в загальному стані філософії, і в її культурному тілі, і події в особистому вимірі процесу філософії.
     Твердження про особливість історії філософських понять, яке ми поділяємо та підтримуємо, пов’язано із визнанням того, що є основним топосом філософського мислення. В другій половині ХХ століття розпочалася дискусія щодо того, чи є таким топосом саме філософське поняття. Філософські поняття визначають віхами на шляху філософії, які дозволяють краще зрозуміти еволюцію філософії та її сучасну ситуацію. В цьому плані визначальною стала позиція Г.Ґ. Ґадамера, який вважав поняття справжнім предметом філософії. За його формулюванням, поняття є “істинним буттям” та “саморозкриттям  мислення саме таким чином, як воно діє в розумінні та поясненні існуючого” [339, т. 2, c. 137]. Водночас історія філософії як історія поняття виявляється здатною сприяти розумінню і культурного, і теоретичного, і особистого виміру завдяки тому, що поняття є тим місцем, де зустрічаються філософські питання і відповіді щодо буття і пізнання, проблема мови і її зв’язку з філософією та вимовністю світу, буття і мислення. Крім того, через те, що історія поняття є історією предмета філософії, то ця історія має особливе значення в сім’ї філософських дисциплін: вона має “стежити за процесом розвитку філософії в той момент, коли ця “філософія” ще тільки постає” [339, т. 2, c. 141]. Таким
     

чином, завдяки історії філософських понять, історію філософії можна застосовувати не тільки до минулого і сучасного стану філософії, але й до її майбутнього. Історія понять дозволяє історикові-філософу слідкувати за розвитком філософії і бути співучасником цього процесу завдяки залученості до “поняттєвого прояснення” [339, т. 2, c. 145]. В процесі прояснення філософських змістів останні набувають нової форми, а філософія переживає акти самоусвідомлення і самовідтворення. На думку Ґадамера, “історія понять має йти вслід мисленню, яке завжди протискається за межі звичайного слововжитку й відокремлює спрямованість значення слів від сфери їхнього первісного застосування в розширенні й обмеженні, порівнянні й розрізненні...” [339, т. 2, c. 151]. Історія понять дозволяє зрозуміти філософію як діяльність, де зміни й еволюції окремих змістів та їхніх словесних форм розглядають без гіпостазування понять і створення метафізичних систем.
     Історія понять виступає своєрідним антагоністом щодо інших жанрів  історії філософської теорії, головним чином щодо історії проблем. Справа  в тому, що історія проблем, яку обстоювали неокантіанці і ті історики філософії ХХ століття, які зазнали значного впливу з боку некантіанської традиції, покладали в основу поступу філософії її проблемну ситуацію, тобто ситуацію нерозуміння. Натомість Ґадамер розглядає історію філософії як намагання досягати розуміння за посередництва понять. Таким чином, Ґадамер вступає в дискусію з неокантіанством з приводу сутності історії філософії. Ця дискусія має важливе значення для розуміння переваг історії понять. Неокантіанці вважали історію філософії важливою частиною філософування. Чимало своїх поглядів суто теоретико-філософського штибу Герман Коген, Пауль Наторп і Вільгельм Віндельбанд висловлювали саме в історико-філософських працях. Неокантіанці розглядали історію філософії як своєрідний обов’язковий самоаналіз філософа перед здійсненням суто теоретико-філософського аналізу. Оскільки позиція філософа виринає з попередніх дискусій, то власну анґажованість і потреби філософії, її основні сучасні питання слід зрозуміти в попередніх історико- філософських розвідках. Тут варто зауважити, що історико-філософський  аналіз
     

неокантіанців було великою мірою спрямовано на філософські поняття. Так, Коген окремо вивчав поняття досвіду Канта, а Наторп доклав чимало зусиль для дослідження історії поняття ідеї. Чи має Ґадамер рацію, коли закидає їм прихильність до історії проблем, що шкодило розумінню важливості історії понять?
     Розглянемо позицію неокантіанців на прикладі основних історико- філософських положень В. Віндельбанда. Цей приклад — репрезентативний, оскільки положення про завдання і методи історії філософії Віндельбанда підсумовували позицію неокантіанців загалом, незважаючи на належність до їхніх окремих течій. Свою позицію Віндельбанд виводив з розуміння того, що загальний зв’язок історії філософії полягає в сукупності результатів, яких досягають філософи, попри все розмаїття їхніх завдань і змістів їхніх  досліджень, завдяки самій природі їхньої науки. Цей зв’язок ми можемо вивчати саме через “результати”, які втілено у філософських поняттях.  “Філософія  давала свідомі вирази діяльності людського розуму... у формі понять... Історія філософії — це процес розробки європейськими народами і вираження в наукових поняттях їхнього світогляду й ставлення до життя” [39, c. 17].  Водночас історія філософії як дисципліна вивчає те, “як було створено ті  поняття, на підставі та за допомогою яких ми судимо і мислимо в повсякденному житті і в сфері спеціальних знань про світ нашого досвіду” [39, c. 18]. З огляду на зазначене, можна було б припустити, що історію філософію Віндельбанд і його колеги мислять у термінах поняття. Однак це не зовсім так. Коли історико- філософський аналіз стосується цілісності філософського поступу, неокантіанці вдаються радше до вивчення суперечності між поняттями, до їхньої проблематизації. Як свідчить Віндельбанд, розвиток понять іде  через “постановку питань”, через “проблеми”. Адже в історії філософії ми постійно натрапляємо на одні й ті ж “тези та постулати”, “однакові проблеми і однакові способи їх розв’язання... І саме ця постійність... доводить, що філософські проблеми є неминучими загадками людського духу” [39, c. 19]. Саме в цьому переключенні з понять на проблеми можна зафіксувати момент, який Ґадамер
     

називав “догматизацією”. Зазначений догматичний момент полягає в тому, що розуміння проблем постійно спирається на ключові поняття, які застосовують як дані та незмінні. Це порушує можливість зрозуміти філософські проблеми і дискусії певної епохи, оскільки гіпостазує змісти понять, не помічає зміни в смислових структурах понять, відтінках застосування, концептуальній значущості для позиції окремих філософів. Тож слід погодитися з Ґадамером щодо того, що в основу історії філософської теорії треба покласти історію поняття, після якої можна вибудовувати вірогідну історію філософських  проблем.
     Для остаточного з’ясування завдань і спрямованості історії понять слід визначити її відмінність від інших сучасних методів саме історичного дослідження. Протягом останніх десятиліть історія понять опинилася в полі зору історичної науки разом з двома іншими спорідненими історичними  дисциплінами — історією дискурсу та історією метафор. Ці три методи історичного аналізу постали у відповідь на потреби, які не задовольняла історія ідей, оскільки була байдужою до мовного та дискурсивного виміру. Разом ці методи спрямовано на дослідження змістів і значень мовних виразів, зважаючи на те, що до мов зараховуємо й ідіолекти певних наук та дисциплін, і соціолекти, і “штучні мови” тощо. Тут мова розглядається не тільки як “комунікаційний посередник”, але і як головний фактор опрацювання певного досвіду епохи й реконструювання історичної “дійсності”. Через дослідження змістів і значень ці три історії приходили до можливості аналізувати стан культури певного періоду. Три зазначених методи постали приблизно одночасно в межах різних культур. Історія поняття (Begriffsgeschichte) постала на німецькому ґрунті. Її відповідником є англо-американська дисципліна “концептуальної історії” (conceptual history), зосереджену на вивченні змін смислу ключових слів і метафор. У Франції перевагу мав підхід на назву “аналіз дискурсу” (analyse du discours), що вивчає дискурсивні формації в основі тих чи інших практик, в тому числі й інтелектуальних. Завдяки  цим методам,  образ історичного дослідження за останні десятиліття значно змінився.
     

     Серед цих трьох підходів чимало спільного. Однак історія понять постала значною мірою завдяки дискусіям саме історико-філософського характеру, постійно маючи на увазі філософські проблеми. В еволюції історії понять як філософської дисципліни значну роль відіграла підготовка академічного “Історичного словника філософії” [487], видання (і перевидання) академічного довідника “Історичні основопоняття” (Geschichtliche Grundbegriffe) та видання часопису “Архів історії поняття” [260], який видається по цей день. Під впливом переважно філософських досліджень історію понять закладали, окрім уже згаданого Г.Ґ. Ґадамера, філософ Йоахім Ритер, історик Райнгардт Козелек і соціолог Еріх Ротгакер. Завдяки їм, історія поняття витончила свій аналіз, застосовуючи засоби порівняння лексикографії та історичної семантики, розгляд темпоральних структур еволюції понять, розрізнення між еволюцією самосвідомого (або саморефлексивного) поняття і зміною змістів, оформлених певним терміном і спричинених контекстуальними потребами певних філософських позицій.
     Знахідки історії понять останніх десятиліть буде застосовано в нашому подальшому дослідженні. Однак слід зауважити, що історико-філософське дослідження в жанрі “історії понять” може відбуватися у вигляді узагальненого аналізу термінології, яка стосується певних понять, що визначають епоху (у нашому випадку, філософську епоху), та у вигляді дослідження історії одного поняття. В останньому випадку проблемою є евристична виправданість обрання одного поняття, що приводить до виникнення двох питань: (1) навіщо звужувати історико-поняттєве дослідження одним поняттям? і (2) якщо обмежитися одним поняттям, то за яким критерієм обрати це поняття?
     На перше питання слід відповісти з урахуванням того факту, що серед сукупності філософських понять є кілька основних, які в певному контексті (скажімо, в межах певної епохи чи певного філософського напряму) мають системотворче значення. Саме про такі поняття і говорить Ґадамер, визначаючи їх  “саморозкриттям  мислення”.  Таким  чином,  через  обрання  стратегії аналізу
     

певного поняття, яке в певну епоху мало значення основного, уможливлюється її розуміння.
     Відповідь на перше питання безпосередньо пов’язано з відповіддю на друге. Критерій визначення поняття, на яке слід спрямувати промінь аналізу, становить проблему подвійного порядку: з одного боку, обране поняття має бути центральним для філософії в певному історичному контексті, а з іншого — бути цікавим для тієї філософської ситуації, в межах якої і відбувається історико- філософське дослідження. Задовольнити обидві вимоги можуть тільки  ті  поняття, що відповідають двом критеріям. По-перше, такі поняття мають перебувати у вжитку в момент дослідження і в досліджуваній епосі. Зв’язок двох моментів в поступі філософії становитиме поле семантичного напруження, структуру якого має оприявнити історико-філософський аналіз. По-друге, це поняття має стосуватися сутнісного осереддя філософії. Геґель мав рацію, коли розглядав історію філософії крізь призму самоусвідомлення розуму в своєму автентичному понятті — понятті філософії. Вада його підходу полягала у виключності центрального поняття, неспроможності дозволити іншим поняттям залишатися самостійно значущими. Разом із поняттям філософії в структурі філософських змістів перебували не менш важливі поняття, які лише разом можуть утримувати філософію від завершення, а розум — від припинення поставання його свободи. Досвід “Архіву філософських понять” показує, що цікавими є геть усі поняття, які філософи застосовували в різні моменти незавершеного і незавершуваного філософського процесу. Однак серед них є ті, що визначають сам прарегіон, який становить необхідність дії філософії. Своєю чергою, філософія оперує основними поняттями з метою мислити та описувати змісти цього прарегіону та його зв’язку з іншими регіонами. Тут основне поняття матиме одночасно характер значення і самої сутності, яку виражено в значенні. З огляду на попередні міркування, я вважаю, що саме такі два критерії необхідні для визначення поняття, яке стане предметом історико-філософського дослідження в жанрі історії поодинокого поняття. Якщо обране поняття відповідає   зазначеним   критеріям,   воно   як   предмет   дослідження   поєднує і
     

історичний вимір, і суто теоретичний вимір. Тобто таке поняття не становить загрози релятивізувати дослідження, перетворити його на “гру в бісер”, до чого подеколи схильні дослідники в галузі історії філософії.



1.2. Поняття досвіду як предмет історико-філософського дослідження


     До понять, які можна назвати основними та застосовними для висхідного прарегіону, ми зараховуємо поняття досвіду. В цій частині буде розглянуто підстави такого твердження.
     Філософія з’являється в момент звернення думки до самої себе, в акті рефлексивної тематизації себе в термінах власного предмету і проблеми. Таке визначення філософії, звісно, не є повним. Воно не претендує на остаточність. Однак його перевага в тому, що воно не дає підстав для розподілу на історичне і логічне тлумачення філософії. Момент, про який тут йдеться, водночас є й історично-часовою, і трансцендентально-логічною ситуацією, основна властивість якої — засвідчення факту власної наявності. У намаганні зрозуміти себе, якось визначити диво думки, мислення зустрічається з питанням про власний досвід. Це питання є невід’ємною проблемою будь-якої самосвідомої філософії і первинно виглядає як питання про себе як щось, тобто про свою даність, спосіб цієї даності та можливість свідчити про цю даність. У намаганні зрозуміти себе — і в аспекті власного поняття, і в аспекті власної історії — філософія наштовхується на питання про досвід як на центральне питання. Філософська думка постійно повертається до нього, оскільки постійно перевіряє те, що є очевидним. Очевидне та дійсність є двома аспектами одного питання досвіду. У формуванні свого бачення досвіду філософія може дати відповідь, яка стосується теоретичного та метатеоретичного рівнів. Як уже  зазначалося, питання про досвід супроводжує будь-яку самосвідому філософію і первинно виглядає як питання про себе як щось, тобто про свою даність, спосіб цієї даності та можливість свідчити про цю даність. Однак думка, яка починає питати себе
     

щодо цього, на першому запитанні не зупиняється. Вона питає про те, які передумови дозволяють нам формулювати в поняттях набутий досвід. У зазорі, що залишається між цими двома способами запитування і стратегіями пошуку відповідей, полягає відмінність філософської і наукової теорії досвіду. Останню цікавить певний досвід, що оформлює настанову кожної окремої науки. Натомість філософію цікавить два питання: (1) про передумови можливості мати досвід (враховуючи і досвід про досвід), та (2) про завдання, структуру і межі значущості теорії досвіду як складової філософських досліджень. Тобто в кожній конкретній філософській позиції ми щоразу маємо водночас теорію і метатеорію досвіду.
     З огляду на зазначене, теорію та метатеорію досвіду слід розглядати в рамках всієї будівлі філософії, а не в окремих її зв’язках із конкретними науками. Такий підхід вимагає від філософії докласти зусиль, аби не обмежуватися  теорією досвіду і визначитися з метатеоретичними потребами мислення, тобто розглянути умови можливості концептуалізації та аналізу досвіду. Отже, слід визначити позиції такої метатеорії та опис її зв’язків із іншими розділами філософії: з теорією пізнання, з філософією науки, із філософією культури тощо.
     Відповідно до зазначеного, нам слід знайти відповіді на два пов’язані між собою питання: де пролягають межі філософії як метатеорії досвіду і який статус має бути у категорій метатеорії досвіду, аби залишитися узгодженою зі своєю метою? Розглянемо докладніше питання про відмінність теорії та метатеорії досвіду. Філософська теорія досвіду має зробити зрозумілим у загальнозначущих висловах предметний досвід. Коли ж перед нами під час розгляду історії філософії кілька теорій досвіду, які було сформульовано в межах різних філософських концепцій, ситуація потребує, аби ми пристали на одну з них, або, у разі незгоди з усіма попередниками, створили нову теорію, або ж вдалися до методологічної редукції і вибудували метатеорію досвіду, тобто таку позицію, в межах якої можна було б напрацювати певні критерії, за якими можна було б оцінити значущість і послідовність тієї чи іншої теорії і спробувати підійти до досвіду свідомості впритул, враховуючи успіх і невдачі попередніх  теоретичних
     

спроб. Критерії для метатеорії можна вивести лише в тому разі, якщо буде проаналізовано передумови цих теорій, основні поняття і припущення, способи аргументації, їхні взаємозв’язки та здатність привести до задовільних  результатів, що матимуть перевагу над можливими варіантами. Така рефлексія над теоріями досвіду і є, власне, метатеорією досвіду.
     У своїй фундаментальній праці, присвяченій філософській рефлексії щодо досвіду, В. Рьод, видатний австро-німецький філософ та історик, запропонував називати метатеорію досвіду “трансцендентальною філософією” [491, с. 24]. На думку Рьода, в трансцендентальній філософії Канта було вперше артикульовано думку про те, що теоретична філософія неодмінно має містити в собі теорію досвіду. Натомість “трансцендентальна філософія... за тему має теорії досвіду, з приводу яких вона рефлектує, які вона експлікує, прояснює природу їхніх понять, обговорює їхні межі та спосіб їхньої значущості” [491, с. 24]. Така позиція має рацію, якщо пригадати початкове значення цього терміну, а саме: трансцендентальна філософія — це філософія, що досліджує умови можливості і значущості знання, то така інтерпретація стає цілком виправданою, хоча й викликає подив своїм несподіваним зв’язком з історією філософії. Адже, відповідно до зазначеного, метатеорія досвіду як трансцендентальна філософія мусить аналізувати історичний досвід філософії, що закарбовано у різноманітних теоріях досвіду від найдавніших спроб і аж до сучасних.
     Справді, наскільки історична складова важлива для теоретичної філософії,  в нашому випадку — для метатеорії досвіду? Чи не буде така метатеорія досвіду історично зумовленою, відносною? Для того, щоб відповісти на ці запитання, слід спершу подолати загальноусталене упередження щодо можливості мислити досвід. Загальновідомим є переконання, що, мовляв, у філософських теоріях досвіду відображено наслідки філософської рефлексії над потребами епохи. Приклад такого упередження, скажімо, артикулював Дж. Д’юї у “Реконструкції філософії”. Зокрема, Д’юї говорить, що поняття досвіду щоразу є таким філософським конструктом, в якому відображено очікування філософів та сучасна  їм  теоретична  ситуація.  “Старе  поняття  досвіду  було  само  по    собі
     

продуктом досвіду — єдиним типом досвіду, що на той час був доступний людям. Якщо тепер можлива інша концепція досвіду, то лише тому, що якість досвіду, за якої його тепер можна переживати, зазнала величезних соціальних й інтелектуальних змін у порівнянні з досвідом давніших часів. Поняття досвіду, яке ми знаходимо в Платона і Аристотеля, — це поняття про те, що справді було досвідом у греків” [80, с. 80]. Д’юї пише про залежність поняття досвіду від орієнтації філософії чи філософа в певну епоху. Так, Платон і, меншою мірою Аристотель, у спробі визначити універсальне і доступ до нього у досягненні цієї мети не визнавали важливості досвіду. Натомість у Новий час філософія мала емансипативну мету — зруйнувати “величезний мертвий тягар” традиції, що поневолював мислення людства і обмежував їхню наукову творчість [80, с. 82].  У тій ситуації досвідові відводили роль кінцевого критерію перевірки відмерлих структур. Якщо перешкоди традиції знищити, соціальні структури і наука, вважали просвітники, зазнали б швидкого розвитку. Але з часом змінився і цей підхід. Відповідно до історичних змін, що сталися в ХІХ столітті, філософія на початку ХХ століття не мала іншого завдання окрім того, аби створити вже іншу концепцію досвіду — таку, щоб відповідала вимогам нової епохи. Розвиток біології і психології змінили уявлення про досвід в його психологічному аспекті. Тепер досвід, вважає Д’юї, можна застосувати, “щоб запропонувати методи і цілі для розвитку нового і покращеного досвіду” [80, с. 89]. Фактично, у Д’юї йдеться про таку сучасну концепцію досвіду, як знаряддя панування над середовищем, як засіб переорієнтації (покращення) поведінки людини відповідно до умов шляхом зміни самих умов. Як наслідок, “досвід стає конструктивно саморегулювальним” [80, с. 89]. А так, і поняття незалежного і вищого від досвіду розуму набуває зміни. Тепер слід говорити про “експериментальний інтелект”, що є джерелом породження емпіричних пропозицій, “які можна застосувати в конструктивній формі для нових цілей” [80, с. 90]. Тут важливо наголосити на тих нюансах, які Д’юї помітив і зартикулював у своїх міркуваннях. Зокрема, він указав на те, що всі зміни в уявленні про досвід відбувалися в “справжній природі досвіду, в його змісті  і  методах,  у  тому,  як  його  насправді  переживають”  [80,  с.  83].     Оце


“насправді”, про яке йдеться у Д’юї, визначено прагматичним виміром знання. Так, скажімо, якщо поняття досвіду у І. Канта примушувало підкорятися розумним принципам і приписам, тобто забезпечувало “абсолютизм” підкорення суб’єкта досвіду розумові, то на початку ХХ століття розум стає помітно залежним від приписів досвіду, що, як припускають, приведе до зміни соціального устрою на краще [80, с. 91].
     Прагматичний підхід у визначенні змісту понять диктує логіку зв’язку передумов, що містяться в спільноті інтерпретаторів, і логіку змістоутворення поняття. Однак цей зв’язок не є історичним, як про нього говорить Дж. Дюї та, зрештою, і Ч.С. Пірс, принаймні з огляду на його теорію мелонізації. Пірс вважав, що кожне погодження наукової спільноти щодо істинності того чи іншого знання має обмежений характер. Однак така обмежена істинність не є підставою зупиняти процес мислення, відмовлятись від нього. Для того, щоб колись досягти істини, мислення має продовжуватися. Однак мислителям слід завжди пам’ятати, що остаточна істина є ідеалом, і її можна досягти в ідеально віддаленому часі. Цей принцип, який Пірс називає принципом мелонізації, є історизацією наукового процесу, створення чи зміни змістів науки. Ми знову повертаємося до старої скептичної тези: історизація прагматичного виміру смислу губить будь-яку цінність визначень мислення (враховуючи філософію та науку), адже за певних умов і через певний час будь-які твердження виявляться хибними. Історичне прочитання прагматичного виміру смислу визначеного поняття знецінює його. Винесення моменту визначення того, чи є той чи інший вислів істинним, у невизначений ідеальний момент в майбутті не може бути аргументом для філософії “тут і тепер”. Погодження з такою позицією має логічно завершитися утриманням від суджень, нерозумінням того, як можлива комунікація, та й, зрештою, будь-якого філософського вислову взагалі, як про це чесно звітує Вітґенштайн у сьомій останній тезі “Логіко-філософського  трактату” [560, с. 85].
     Погодитися з відмовою від остаточності суджень важко. Однак на її  користь  є  добрі  аргументи.  Розв’язати  проблему,  яку  поставлено      історико-
     

прагматичним підходом (тобто Пірсом і Д’юї), можна лише у трансцендентально-прагматичний спосіб. Смисл можна артикулювати у певному тлумаченні “як”: щось є як щось. Цей герменевтичний момент “як”, момент тлумачного опосередкування, відбувається за допомогою знаків, які мають три семіотичні виміри: синтаксичний, семантичний, прагматичний. З огляду на цей підхід, прагматика займається умовами можливості зрозуміти той чи той смисл, чи порозумітися щодо значущого тлумачення цього смислу. Головною умовою такого розуміння є ідеальна комунікативна спільнота, а не похідна від неї реальна, історично наявна спільнота інтерпретаторів. Це дозволяє зрозуміти можливість комунікації змістів між епохами та одночасну зумовленість смислів історією.
     Якщо подивитися на наше попереднє питання про те, чи не зумовлено метатеорію досвіду в її трансцендентально-філософському тлумаченні історією, то можна відповісти: так, зумовлено. Однак ця зумовленість часткова і має братися до уваги філософом як обмеженість філософського дослідження, про яку слід постійно пам’ятати. Водночас є надісторичний прагматичний вимір смислу поняття досвіду з яким, власне, і слід мати справу.
     Яким же чином ми маємо оформити метатеорію досвіду, аби працювати з досвідом як філософським поняттям, артикуляція смислу якого зазнає значних змін у кожній окремій філософській позиції? На мій погляд, єдиною прийнятною відповіддю може бути така: слід працювати зі смислами, які постають в наявних та можливих філософських теоріях досвіду. Завдяки цьому історія філософії зазнає вирішального вивільнення від минущості позицій і здогадок. Історія філософії має бути не так описом реального процесу появи та зміни філософських позицій, як дескрипцією філософських позицій (топосів) певного поняття. Таким чином, у послідовному трансцендентально-прагматичному тлумаченні історія філософії має розглядатися як переважно історична топологія філософії, яка можлива у поєднанні історико-поняттєвої настанови та метатеоретичного дослідження.
     

     До важливості історії філософії, з огляду на її можливість створити метатеорію досвіду, приходить і В. Рьод. Однак його думка рухається дещо в інший спосіб. Він, зокрема, акцентує увагу на тому, що будь-яке позитивне визначення досвіду у філософії поміщує цей філософський вираз на рівень теорії досвіду. Рівень метатеоретичності філософія утримує тільки тоді, коли вона працює з проблемними виразами, що постають внаслідок порівняння та аналізу теорій досвіду. Рьод говорить, що трансцендентальна філософія (тобто  метатеорія досвіду) “має завдання рефлектувати над тими припущеннями, через які визначено предметний досвід як можливий, а також визначено характер значущості таких припущень” [491, с. 161]. У такий спосіб метатеорія досвіду не підтримує якусь певну теорію досвіду як істинну, а розглядає теорію досвіду як проблему, через що Рьод і називає свій підхід “проблематизмом” [491, с. 162]. Попри відмінність шляху обґрунтування метатеорії досвіду, запропонованого Рьодом, від нашого шляху, вони приводять до одного висновку: метатеорія досвіду можлива лише за умови відмови від дефінітивного та позитивного обґрунтування якоїсь певної теоретико-досвідної позиції. Однак щойно ми визначаємо позицію проблемативізму за єдино можливу послідовну метатеорію досвіду, як одразу виникає питання про плідність цієї позиції. Адже небезпідставним буде побоювання, що відмова від позитивних висловлювань призведе до переривання чи завершення мислення: мислити — означає стверджувати. В. Рьод звернувся до цієї проблеми, коли готував своє обґрунтування проблемативізму трансцендентальної метатеорії досвіду. Він визначив відмову від ствердження як “евристичну невизначеність” проблематистичної метатеорії досвіду. Вихід з цього він бачив у редукції висловів, що містять предикацію існування. Послідовна трансцендентальна філософія (в сенсі метатеорії досвіду), вважає професор Рьод, має утриматись від висловів про існування і Я, і речі, тобто забути і про суб’єкта, і про об’єкта як традиційних реперів побудови теорій досвіду. Таку політику утримання від суджень існування В. Рьод веде аж до того моменту, коли опиняється перед тим самим питанням: якщо досвід не оперти на бодай примару існуючого   предмета,
     

то буде втрачено остаточно і евристичну, і науково-прагматичну складову досвіду. Тому, зрештою, він був змушений говорити про “залишок (Residuum) у досвіді” [491, с. 178]. “Залишок” у досвіді — це те саме невизначене “розмаїття” чуттєвості Канта, а тому, фактично, Рьод — хай обережніше — продовжує кантіанську традицію теоретизувати з приводу досвіду і тлумачити поняття досвіду як обмежене чуттєвістю, тим самим позбавляючи метатеорію її методологічного значення. У В. Рьода метатеорія досвіду має загрозу втратити свою проблемативістичну чистоту у позитивних висловах про екзистенційні залишки.
     На нашу думку, уникнути безплідності радикального проблемативізму можна, якщо дотримуватись трансцендентально-прагматичного підходу до визначення метатеорії досвіду. Відмова від гіпостазування таких традиційних понять філософської теорії досвіду як Я (чи суб’єкт) та річ (чи предмет,  чи об’єкт, чи стан справ) не означає відмову від цих понять. Мало того, відмова від суджень про існування суб’єкта чи об'єкта, водночас означатиме перетворення самої екзистенційної предикації на предмет дослідження в метатеорії досвіду. Евристичне виправдання проблемативістичного підходу полягає в тому, що оперування проблемативістично артикульованими поняттями дає можливість доступитися до найглибших структур досвіду без того, щоб покладатися на застосовування досвідних актів в осягненні досвіду. Тут йдеться про створення топології досвіду, ґрунтованої на аналізі теорій досвіду минулого як експлікацій досвіду, здійснених у певних історико-культурних та теоретичних контекстах. Саме такий підхід, на мою думку, може надати чіткішого розуміння досвіду як такого і, разом з тим, уникнути недоліків епістемології та історицизму в тлумаченні значення поняття досвіду.
     Зазначені міркування можна резюмувати в двох висновках. По-перше, метатеорію досвіду слід розглядати як трансцендентальну філософію, що бере до уваги висновки дискусії між історично-прагматичною та трансцендентально- прагматичною позицією. По-друге, метатеорія досвіду має ґрунтуватися на історико-філософському   аналізі   попередніх   систем   із   врахуванням  досвіду
     

топологічної дескрипції теоретичних дискурсів. Ці два висновки свідчать про те, що підхід, який поєднає історію поняття із метатеорією досвіду, становить цікаву можливість розглянути поняття досвіду у неепістемологічний та несцієнтичний спосіб, що відкриває нові шляхи до розуміння генези саморефлексивного мислення і філософії, а також пов’язаних з ними життєвими практиками та пізнанням. З огляду на зазначене, моя гіпотеза полягає в тому, що трансцендентальний прагматизм може бути тією історико-філософською позицією, в межах якої можливо доповнити проблемативізм В. Рьода засобами для проведення дескрипції поняття досвіду.
     Цю гіпотезу слід перевірити в історико-філософському дослідженні, яке спиратиметься на такі положення.
     1. Зосередити увагу на дескрипції поняття досвіду в розвитку його самоусвідомлення.
     2. Провадити дескрипцію еволюції поняття досвіду в термінах метатеорії досвіду, утримуючи позицію нейтральних висловів про досвід у його розкритті у філософських концепціях.
3. Сумістити історію поняття з топологічним підходом.
     Перше положення обґрунтовано у попередніх міркуваннях. Друге положення ґрунтується на такому. Зміни, яких зазнає поняття, має два рівні:
     1. Зміни кількісно-семантичні. У цих змінах визначення певного стану справ переживає корекцію без втручання у сутність поняття та характер зв’язку виразу і сутності в понятті.
     2. Зміни якісні. На цьому рівні поняття, увірвавшись до центру уваги філософії, стає самосвідомим, починає свою еволюцію чи прочитання власного поставання разом із процесом поставання, де зустріч зі своїм минулим поняття робить його засобом просування вперед. З огляду на відмінність цих змін, евристично-виправданим предметом дослідження історії поняття має бути саме еволюція самосвідомого поняття.
     Зміни поняття можна описати у вигляді його історії, заснованої на певній теорії досвіду. В цьому разі опис матиме характер    оцінювального дослідження,
     

спрямованого на верифікацію власної теоретико-досвідної позиції історико- філософськими засобами, що цілком виправдано. Однак якісні зміни в понятті потребують опису, який зміг би редукувати принаймні теоретико-досвідну анґажованість. Це можливо в межах нейтральної метатеоретичної настанови дослідження еволюції поняття, яке одночасно стає і знаряддям саморозуміння досвіду у філософському міркуванні.
     Перші два положення неможливо реалізувати в історико-філософському дослідженні без тієї настанови, яку в сучасній філософській та історико- філософській думці називають “топологією”.
     Перш ніж почати розгляд підстав нашого твердження про те, що топологічна дескрипція є важливим і адекватним підходом до метатеоретичного аналізу досвіду, слід зробити стислий екскурс щодо значення терміну топологія. Топологія як аналітична стратегія має відношення до двох наукових практик: філософської та математичної. Математичну топологію пов’язано з вивченням засобами математичних дисциплін явища неперервності, а також властивостей геометричних об’єктів, що не залежать від способу їхньої заданості. Математична топологія — явище відносно нове, початок якої можна віднести до робіт Ейлера, однак свого розвитку вона зазнала наприкінці ХІХ та в ХХ ст. в працях Мориса Фреше, Ґеорґа Кантора, Фелікса Гаусдорфа, Жюля  Анрі Пуанкаре та Павла Алєксандрова. В математиці топологія зосереджує увагу на феномені неперервності, що має значення і для філософських досліджень.
     Однак я передусім маю на увазі саме філософське тлумачення топології, яке своїм корінням уходить у “Топіку” Аристотеля. Назва “Топіки” походить від τοπικός — “місцевий”, “просторовий”, а в переносному сенсі — “тематичний” та “аргументований”, що пов’язано із іншим давньогрецьким словом — τόπος, тобто “місце”, чи “аргумент”. “Топіку” Аристотеля присвячено вивченню топів- топосів, тобто “діалектичних місць” як засобів аргументування. Слід погодитись із О.Ф. Лосєвим, який стверджував, що “під цими ”місцями” Аристотель розуміє взагалі будь-які різноманітні факти, обставини, події і поняття, що не мають прямого  логічного  відношення  до  ймовірнісного  силогізму,  але  які діалектик
     

застосовує в тому чи іншому сенсі, намагаючись зробити свої положення максимально переконливими...” [119, с. 105]. Топоси — це ті чи інші факти  життя і думки, котрі здатні зробити силогізми переконливими, попри їх матеріальну невідповідність і незрозумілість. Аподиктичний силогізм, тобто силогізм, який можна довести, не потребує топосів, оскільки його єдність  полягає тільки у формальній єдності і в узгодженості тез. Імовірнісний чи топологічний силогізм прагне доводити матеріальну істинність своїх висновків, однак його доведення не є необхідними чи реальними, безвідносними щодо істини і похибки. Топологічний силогізм не такий самоочевидний і потребує додаткових переконливих аргументів, які не мають відношення до логіки, однак матеріально глибинно пов’язані з ним. Топологічний силогізм тяжіє також до істини, але в стані її ймовірності. Топологічна діалектика є неабсолютною. Вона змінюється тільки під впливом епох, які також постають і зникають в діалектичному процесі. Ось ця неабсолютність, вивільненість від диктату логіки  і наукової телеології, робить топологію придатною для аналізу таких смислів, що обумовлюють розвиток логіки і науки, а також пов’язують їх з діями людей, подіями історії.
     Топоси потрібні таким типам діяльності людини, які не мають претензії на точне відтворення станів справ у своїй мові. Топологія, яку побудовано на такій логіці, стосується ймовірності і можливості, спілкування і комунікації. Діалектичну логіку засновано на випадкових та зовнішніх фактах, які  Аристотель називає топосами, фактами місцевого та одиничного значення, які зрозуміліші людям тут і тепер, аніж вічні істини аподиктичного характеру. Тож О.Ф. Лосєв має рацію, коли говорить, що топологічна логіка є також логікою, але “не логікою чистого розуму і не логікою аподиктичного силогізму. Під цією логікою криється щось важливе і навіть в якомусь сенсі обов’язкове, хоча цю обов’язковість далеко не всі розуміють... Це — не що інше, як логіка самого життя, яку, з одного боку, начебто жодним чином не підпорядковано необхідній аподиктичній силогістиці, а з іншого боку — їй взагалі не підпорядковано, оскільки  на  кожному  кроці  її  заперечено  і  приводено  до  таких несподіваних
     

висновків, про які не знає жоден максимально правильно побудований силогізм чистого розуму” [119, с. 243]. Звісно ж, логіка такого штибу може стати в  пригоді для вивчення історії, яку прямо не пов’язано з подіями в науках, проте яка безпосередньо відсилає до підстав структурування і розвитку наук.
     Можливості топологічної логіки, які в перших обрисах окреслено в аристотелівській “Топіці”, виявилися потрібними в нашу “критичну епоху”, яку, за словами Мішеля Фуко, позбавлено основоположної філософії, а отже приречено на перечитування і постійне реінтерпретування минулого, “лаштування дискурсу над дискурсом”, з одного боку, а з іншого — здатну зрозуміти складність наукових понять і навіть простих слів, наявність глибин і внутрішніх подвоєнь у смислах, які ще нещодавно здавалися простими і самоочевидними [221, с. 8]. Така особливість конкретно-історичного контексту,  в межах якого відбувається самоаналіз наукових практик, до яких слід віднести й історію філософії, становить можливість застосування топології для вивчення “підсвідомого” понять.
     Топологію як один з методів історії філософії сьогодні визначено переважно позицією Жиля Дельоза. Свій топологічний підхід Дельох формує як свідоме продовження ідей Ф. Ніцше [70, с. 158]. Для 
     Дельоза ніцшеанська недовіра до руху “вгору”, визнання наявності “географії перед історією” становлять можливість до руху площиною мислення, яка потребує своєї географії. “Ніцше не довіряв орієнтації на висоту... Чи не свідчить вона, ще з Сократа, здебільшого про виродження і безвихідні манівці філософії, аніж про вірне виконання останньою своєї справи. Таким чином, Ніцше знов ставить проблему орієнтації думки...” [70, с. 159]. “Екзотична географія” мислителя має орієнтуватися на глибини, а не вершини, вважає Дельоз за урок Ніцше. Справді, і в “Людському, надто людському”, і в “Народженні трагедії”, і в багатьох інших творах Ніцше ми знаходимо топологічні метафори. Так, Ніцше порівнює епохи культури з кліматичними поясами, і сам факт цього порівняння дає можливість говорити про їхню географію [159, т. 1, с. 365]. Однак не метафори становлять важливість  думок  Ніцше  для  Дельоза,  а  критика  платонізму  у  філософії, яку
     

німецький філософ вів у напрямі незгоди з орієнтацією платонівського мислення. Дельоз продовжує критику, спрямовану на переорієнтацію діалектики Платона. Одним з перших критиків Платона він називав Аристотеля і його міркуваннями у “Топіках”. Ще більшої уваги Дельоз приділяє кінікам і стоїкам, своїм попередникам у встановленні топологічного підходу у філософії: для них “вершини” Платона виявлялися поверховими ефектами, а не останніми причинами і взірцями, не сутностями, а подіями.
     Уже в ранніх топологічних викладках стає очевидно, що для Дельоза топологія — це настанова мислення, яку присвячено вивченню “топосів”, тобто особливих місць мислення, де, завдяки кресленню “карт соціальних полів”, описано ідеї, їхні співвідношення, зв’язки та ієрархію, форми їхнього виразу і змісту та налаштованість розвитку цих змістів [72, с. 56]. Ж. Дельоз, який, на нашу думку, найпослідовніше розвинув топологію філософії та показав можливі межі її застосування в суспільно-гуманітарних дисциплінах, говорив про результат топологічного аналізу в термінах “карти співвідношення сил, карти щільності та інтенсивності, яка функціонує за допомогою висхідних, непридатних для локалізації зв’язків і в кожен момент проходить через всі точки” [72, с. 62]. Карта описує форми виразу і форми змісту, а також розриви між ними, тобто “не-місця” в термінології Фуко чи “фігури замовчування” у Вітґенштайна. Особливу увагу топологічної дескрипції приділено розривам між формами, в яких діє т.зв. “машина”, яку я інтерпретував би як особливу мисленнєву діяльність, що не стосується свідомості певного суб’єкта. Таким чином, в топологічній дескрипції ми можемо поєднати синґулярність розгляду філософії в термінах доробку певного філософа, не втрачаючи за особистими позиціями можливості вивчати роботу думки як такої, тобто неуособленої думки. В топології ми можемо несуперечливо описати логічні послідовні конструкції певних філософій, розмежовуючи ті поля, де суб’єкт є суверенним, і ті, де його суверенність заперечено. Пам’ятаючи про напруження і відмінності між цими формами і полями, ми можемо описати як функціонує знання і як мислення здатне до самопізнання.
     

     Дельоз був одним з перших, хто послідовно і наполегливо застосовував топологічний аналіз для опису філософського процесу. Зазначимо лише кілька основних його положень, що мають значення і для нашого дослідження. Перш за все, слід згадати дельозівський опис історії філософії як суперечливого процесу наявності двох філософських “течій”: “течії більшості” і “течії меншості”.  У книзі “Розрізнення та повторення” до течії більшості зараховано тих філософів, які відстоюють догматичний “образ мислення”: “Філософія більшості вірить в істину як незалежну від мислення інстанцію”, як внутрішнє явище свідомості  [71, с. 172]. Це є догматичний по суті спосіб мислення, який апріорі приписує форму зовнішньому світові. Течія більшості неусвідомлено оперує “образом” — своєрідною, некритично сприйнятою настановою у філософському запитуванні, яку засновано на восьми постулатах, що можна звести до упередження в добрій волі розуміння і пізнавання [71, с. 206-207]. Образ мислення філософії більшості позбавляв філософів можливості ставити питання по-новому і про нові справи. Цей “образ” також не давав можливості починати самоусвідомлення, перевірку і реалізацію багатьох можливих потенцій в поняттях.
     До течії меншини Дельоз відносив філософів, які провокують нас вступити до “революційного розвитку”, тобто “примушують нас мислити про нашу реальність суттєво іншим чином” [94, с. 58]. Меншина визнає, що ще не вміє мислити, а тому перебуває в постійному пошуку, є “кочовим мисленням”, яке іноді стає тим, що дозволяє досвіду мислення повертатися до власних підстав  [71, с. 234].
     Розрізнення течій більшості і меншості у філософії стосується й історії філософії. Історики філософії також можуть належати до більшості і писати “сірим по сірому”. Вони нагромаджують моделі за моделями, перешкоджаючи таким чином собі та іншим мислити по-справжньому [71, с. 187-188]. Натомість історія філософії в дусі меншини “невіддільна від практики революції” і становить справжнє мислення у вимірі історії філософії. Історія філософії, як її розуміє меншина, детериторизує “образ” і пов’язані з ним історико-філософські моделі  більшості. Історики  меншини  ретериторизують філософію в “концепті”,
     

який є “не об’єктом, а територією. І замість об’єкта у нього — певна територія. Саме в цій якості він володіє минулою, теперішньою і, можливо, майбутньою формою” [74, с. 131].
     Наявність двох течій у філософії та історії філософії стала підґрунтям для побутування двох типів історії філософії. Обидва типи розрізняються за ставленням до об’єктів історії філософії. Тип, притаманний історіям більшості, використовує об’єкти для доведення власних припущень, які мають вигляд наперед заданих моделей. У цих моделях мислення підпорядковано зовнішнім цілям — владарюванню і підкоренню, ствердженню режимів істини, які байдужі до долі філософії і вільного мислення. Тут панує аподиктична логіка доведення, аргументи якої підібрано відповідно до мети — встановлення наперед заданої істини. Інший тип історії філософії притаманний філософській меншині, до якої Дельоз зараховує і себе. Цьому типові історії властиво бути “коментуванням”, за виразом Дельоза, яке збігається з тим, що зазвичай називають історико- філософською “дескрипцією”, тобто несуґестивним картографуванням. У цьому картографічному коментуванні-дескрипції можна у революційний спосіб коментувати попередників — і однодумців-революціонерів, і консерваторів- “більшовиків”. Тобто, мислення вивільняється з форм, встановлених режимом істини.
     Загалом, Ж. Дельоз описує історію філософії як інстанцію постійного переслідування філософії. Філософія постійно виривається з рамок своєї історії для створення нових ідей, для щоразу ліпшого самоусвідомлення себе. Відповідно до кредо революційного історика філософії, події історії філософії розглядають як випадкові, такі, що не підпорядковано певній меті. Історія філософії — це ряд випадкових поєднань і розпадів ідей, що проявлялося в детериторіалізації та ретериторіалізації концептів. Аби закріпити ставлення до подій в історії філософії як випадкових, Дельоз встановлює примат “географії” над “історицизмом” [73, с. 34-35; 74, с. 49-50]. Географія руйнує рамки  історичної форми, яка гарантує деспотію моделі над ідеєю.
     

     Слід наголосити, що “примат географії” є тим моментом, в якому історія філософії стає топологією. За Ж. Дельозом і Ф. Гваттарі, історія філософії, як її розуміє більшість, має за фундамент уявлення, за яким розвиток філософії — це переміщення в ієрархії певних ідей-значущостей з панівних позицій на підпорядковані, і навпаки. Прив’язка до послідовного історичного часу філософського процесу приводить філософію до нерухомості та жорстокої непорушної стратифікації понять, в яких цей процес відбувається. Справжньої еволюції у філософії немає, всі ідеї вже у полі філософії. Однак в різні моменти історичного часу їхня значущість і впливовість має різний характер. В історичному часі філософський процес — це поле боротьби новизни мислення і його розвитку, з одного боку, і пам’яті, з іншого. Пам’ять пунктуальна і послідовна, вона протистоїть новизні. Водночас, розвиток — це “антипам’ять”, діяльність проти послідовності і повторення, діяльність задля новизни.  Філософія містить багатолінійні альтернативи пам’яті поза своїм часом, в яких полягає можливість розвитку мислення [74, с. 25-26]. 
     


60


