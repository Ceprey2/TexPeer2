Деякий час я вважав, що пан полковник вичитує з паперiв свiй родовiд або ж веде записи майнових справ, i був вельми здивований, коли випадково довiдався, що то зшитки з вiршами, власними й чужими, з тих, якi йому сподобалися, а також "Кроничка, - хронiка подiй, яку вiв власноручно. Про власнi вiршi не говорив нiкому, нiкому їх не читав. Родоводу ж вiн не вiв, та й, либонь, не просто було видивитися його в глибинах рокiв; по тих буревiях, якi крутило на Українi, присипало не лише окремi роди, а й полки, цiлi краї. Корiння славетних українських родiв рубали вороги, рубали жорстоко й безжально, вiття i листя спалювали. Я сам гортав мiськi книги, то в тiй, то в iншiй спливало лицарське, козацьке iм'я Полуботкiв. Так у актовiй книзi за 1619 рiк лишився запис про те, що Ярема Полуботок, якого ляхи марно намагалися привести до своєї вiри, отримав вiд чернiгiвського воєводи Салтикова дозвiл ловити в озерi рибу та бити в пущi звiра - "свободи на двадцять лiт,, а в актi за 1637 рiк записано, що той же Ярема, райця чернiгiвський, "продав частину свого шлика на рiчцi Стрижень пiд Чернiговом Тишку Климовичу,. З тих же книг довiдуємось, що в 1668 роцi проживав у Чернiговi Левон Артемович Полуботок i що Полуботки володiли сiльцем Полуботками пiд Чернiговом, котрого позбулися ще за Хмельниччини. Хто з тодiшнiх Полуботкiв зацiлiв по Хмельниччинi, хто погинув - се невiдомо. В тi лихолiтнi роки тисячi й тисячi козацьких голiв падали в ковилу та пирiї, якими поросли українськi поля. Пронизанi з усiх чотирьох сторiн колючими вiтрами, українськi степи стали мiсцем бойовищ численних ворожих армiй, кожна ворожа сила випихала поперед себе для прикриття якогось українського отамана чи отаманця, обiцяючи утвердити його гетьманом на цiй землi, а український нарiд зробити вiльним та щасливим.
 Насправдi ж усiх тих лиховiсних зайд надили лише важкi українськi чорноземи, їм були потрiбнi не українськi лицарi, а українськi раби, й вони без кiнця толочили копитами коней цю згорьовану землю. Скiльки облесних слiв злетiло з чутких вуст, скiльки складено обiцянок пiд хрестами грецьким i римським, гай-гай - все то обман i пiдступи. Отож, ми тiльки знаємо, що немало Полуботкiв погинуло в кривавих сiчах. Вже за гетьмана Многогрiшного козакував у Чернiгiвському полку сотник Артем Полуботок, а його син Леонтiй за Самойловича досяг переяславського полковництва, а далi уряду генерального бунчужного. Владний, сповнений гiдностi, вiйськової вiдваги, Леонтiй змусив заповажати себе не менш владного Мазепу, одначе в пiдозрiливiй головi хитрого, умудреного гетьмана раз по раз виникали думки про можливi пiдступи генерального хорунжого, й коли в 1691 роцi в Польщi було схоплено ченця Соломона, чоловiка нерозгаданого, таємничого, дивного, котрий приїхав до короля з дружнiми листами, буцiмто написаними Мазепою, а насправдi ним самим, Соломоном, в чому й зiзнався на квестiї, то вiн сказав, що про цей його пiдступ знав гадяцький полковник Михайло Самойлович. Потягли на дибу Михайла Самойловича, й той пiд тортурами вимовив ще одне iм'я - Павла Полуботка, сина Леонтiя, мовляв, той також вiдав про пiдступ Соломона, я йому вiдкрився. Приступили до Павла Полуботка - чому не доповiв (не донiс) Мазепi? Павло Полуботок вiдказав: донос - не моє ремесло, одначе з Михайлового патякання таємниць не робив, запитайте хоча б Данила Апостола, полковника миргородського. Було таке, пiдтвердив Апостол, я сам оповiстив Мазепу. Одначе оповiстив Апостол, а не Полуботок!
 Мазепа не прощав найменших провин. I наказав одiбрати в батька та сина Полуботкiв уряди, маєтностi, нагороди та пустити обох в свiт голими й ославленими.
 Одначе слава, вона завше ходить о двох ликах. Одне - сатанинське, потворне, друге-благородне, чисте, ясне. Яке воно в тiєї чи тiєї людини, вона може довести. Павло Полуботок довiв це в тяжких походах, битвах, трудах. Доводив мовчазно, мужньо - не старшинi, не Мазепi, а всiм чесним людям. Щоправда, походи, в яких брав участь, здебiльшого були безславнi, одначе не з його, Полуботка, вини. Двiчi ходив на Крим з улюбленцем царицi Софiї, її коханцем Голiциним, горiли перед ними пiдпаленi татарами степи, падали вiд спраги i втоми конi та люди, i тiльки завдяки вiдвазi козакiв та їхньому вмiнню вiйсько не було погромлене до кiнця; схрещував широку козацьку шаблю з дзвiнкими лядськими сигiзмундiвками, з палашами шведiв, терпiв голод i холод, не нарiкав на долю, й врештi недовiрливе Мазепине серце пом'якшало, з нього вивiялася колишня недовiра й осуга, i вiн призначив на мiсце померлого чернiгiвського полковника Юхима Лизогуба Павла Полуботка. Леонтiя на той час уже не було на свiтi, вiн скiнчив життя в бiдностi та неславi. Його син тодi вже зажив слави валечного, мудрого, розважливого козака. По тому, як Мазепа, перемудрувавши самого себе, не вiдкривши своїх замiрiв нiкому, перейшов на сторону Карла, в Глуховi зiбралася на раду старшина, а також виборнi вiд полкiв; маючи себе людьми вольними, деякi козаки почали гукати на гетьмана Полуботка, одначе цар Петро люто затупотiв на них чоботиськами, а про Полуботка мовив: "...з нього може статися другий Мазепа,. Чому так подумав - невiдомо, тому, що чернiгiвський, полковник не вклонявся низько царевi, не злизував порох з його брудних ботфортiв, тому, що його поважали козаки, а чи тому, що славився розумом та мудрiстю. А яка розумна, мудра людина захоче увесь вiк ходити в услузi чужоземцевi?
 За велiнням царя на гетьмана було обрано-призначено Iвана Скоропадського, чоловiка невисоких помислiв, сумирного, супокiрного, серцем доброго, незлобивого. Козаки сказали спасибi й на тому. Щоправда, й Полуботка тодi цар вiд себе не вiдштовхнув, вiн улещав усiх, хто мiг бути корисний йому в боротьбi з Карлом, якого боявся панiчно. Цар видав унiверсали, у яких писав, що вiн завжди любив український народ, а проклятий Мазепа, наперекiр йому, запроваджував по Українi панщину, хотiв перевести в панщинникiв усiх українцiв; Петро обiцяв козакам усiлякi пiльги та добра, обiцяв i клявся всiма святими берегти українськi давнини, поважати козацькi закони та звичаї, вовiки вiчнi оберiгати їхнi вольностi. Все це - до Полтавської баталiї. По тому в царевi одразу наступила одмiна. Коли 17 липня 1709 року Скоропадський подав царю пункти про обiцянi пiльги та вольностi, вказуючи ще й на розор, якого зазнала Україна, отримав загогулисту дулю.
 У тiй вiдмовi, зокрема, було зазначено, що нi в якому випадку не слiд вiдновлювати поруйнованi двори в мiстi Чернiговi - цар про Полуботка пам'ятав, з ока його не спускав. Не погодився вiн також на те, щоб у походах українськими козаками командували українськi старшини, хоч гетьман писав, що росiйськi генерали українського строю не знають, мови української не розумiють, здебiльшого вiддають неправильнi велiння; не вiддав Петро й "позичених, в українцiв для вiйни з Карлом гармат, заборонив зносини з запорожцями, а далi зовсiм вiдмiнив виборнiсть старшини, посилав козакiв у найтяжчi битви та на найважчi роботи, аби вигубити козацький рiд.
 Зрослий у країнi, де нiхто, навiть першi бояри, не мав й крихти свободи, все життя мався "нижайшими рабами,, Iвашками та Петрушками, де увесь у сукупностi народ був рабом, звик коритися царевi, боярам, навiть сiльським старостам, вiн не мiг спокiйно чути таких слiв, як "вольность, та "свобода,; щодалi вiдносив його вiд грiзної Полтави плин часу та забувався страх, бiльшою ставала його нелюбов до України з її хоч i невеликими вольностями. В днi воєнних баталiй зi шведами на Українi цар побачив Київ, прадавня українська столиця вразила його красою, багатством, вразила, а не зачарувала, вiн уже тодi поклав собi зробити все для занепаду цього мiста, яке вiчно буде нагадувати всiм слов'янським мешканцям iмперiї, звiдки пiшли справжнi русичi, хто принiс у Рязань, Москву, Твер свiтло розуму та вчення, зберiг його та розвинув, й вирiшив утвердити всупереч цьому мiсту iнше, своє, не шкодуючи коштiв та людських життiв. Найлiпше зводити його на кiстках тих-таки українцiв.
 Треба було зробити все, щоб українцi забули, хто вони, що виросли "в краї,, "українi,, тобто метрополiї, що Русь була тiльки Україна, Мала Росiя, знову ж таки - метрополiя, як Мала Грецiя, Малий Рим, а Велика Росiя -все iнше, всi iншi землi - тиверцi, кривичi, i навiть чудь i меря, що тодi, як слово "Україна, вже лунало широко, Московiї i в поминi ще не було. Водночас українцям було заборонено торувати далi свої давнi торговi шляхи в Сiлезiю та Балтику, зокрема в Данциг та Кенiгсберг, велено везти товари в Москву та Пiтер, де за них давали половинну цiну, вийшов указ, який забороняв українським купцям торгувати з запорожцями, а також їздити до Чорного моря по сiль та рибу. Україна, неначе хворий чоловiк, хирiла на очах. Попереду в неї були повний занепад, убогiсть, рабське нидiння.
 До всього цього я поволi дiйшов своїм розумом пiзнiше, зiставляючи прочитане та побачене, обмислюючи почуте вiд iнших i вiд Полуботка також. А тодi мав царя за провiсника Бога й молився за його здоров'я.
 Полковнику на той час сповнилося п'ятдесят сiм рокiв, був вiн ще мiцний, у розповнi сили, великий, але не важкий, плечистий i дужий. Роки, як це здебiльшого буває, не скували душу надмiрною обережнiстю, страхом втратити те, що має, вдовольнитися посланим долею. Та й не про себе вiн дбав, не лише власними клопотами сушив голову.
 У особистому життi на той час спiзнав i доброго й злого. Рiк тому вiдiйшла в iншi свiти дружина полковника Єфимiя Стратилатiвна, й цiєї весни вiн одружився вдруге на вдовi бунчукового товариша Яворського Ганнi Романiвнi, їй тодi було рокiв пiд сорок, i вона здавалася менi старою жiнкою. Про покiйницю Єфимiю розповiдали, що вона була висока, гордовита, поважна, сувора, Ганна Романiвна, навпаки, добра й лагiдна, й тиха, як тепле лiто. Вийде з шитвом на ганок, усмiхнеться нiяково, сяде й слухає щебiт пташок (а може, й не слухає) i пiде так само непомiтно. Вона любила мене як сина, жалiла за сирiтство, намагалася втиснути в руку, неначе маленькому, то пирiжок з капустою, то пундика, а я соромився.
 Давно поодружувалися полковниковi сини- Андрiй та Якiв, вони жили при батьковi, одначе Андрiй часто вiдлучався в село Михайлiвку бiля Гадяча, яке батько обiцяв лишити йому, й сам полковник кохався в тому далекому вiд Чернiгова селi, там стояв великий двiр з винокурнею та водяним млином, там тримав чимало свого добра i, якщо вдавалося, вiд'їздив туди на вiдпочинок.
 Полуботок не дав синам значних маєтностей, не дав великих посагiв i двом старшим дочкам, якi повиходили замiж за людей незначних, маломаєтних, покiйна дружина докоряла за це Полуботковi, та й iншi люди подейкували про полковникову скупiсть, довгий час так думав i я. I вже значно пiзнiше перемiнив свою думку. Хоч i третiй, Оленцi, яка незабаром вiддасться за сина лубенського полковника Андрiя Маркевича, Якова, також посагу не дасть. То вже гетьманша Анастасiя Маркiвна виклопотала двоє сiл в гетьмана своєму мазунцевi Якову.
 Гетьманша хотiла порiднитися з Полуботками й дивилася, як здавалося їй, далеко наперед. Тiєї весни пан полковник звершив кiлька вигiдних для себе купiвель, придбав угiддя в селах Грунь, Оболоннє, Довжик, Тубичi, а також у мiстечку Любеч. I в Довжику, i в Губичах, i в Групi, i в Оболонньому статкував давно, тi села були данi йому на ранг, одначе земля в них йому не належала; козаки господарювали самi по собi з своїми пiдсусiдками, котрi справляли козакiв на вiйну, селяни самi по собi, вони платили осенщину - чинш, залежно вiд свого статку: вiд двадцяти копiйок до двох карбованцiв на рiк. Звичайно, полковник, як i всi iншi старшини, хотiв мати якомога бiльше землi. Двiстi дворiв Оболоння платили сто двадцять шiсть карбованцiв тридцять п'ять копiйок, а село Полуботки, у яких мав лише три двори, два с половиною карбованцi. Одначе рiк тому Полуботок купив у Полуботках в багатого козака Соливенка за чотириста золотих, себто за вiсiмдесят карбованцiв, чималий шмат поля й заселив його пiдсусiдками. I опинилася нива селянина Родька Бовтрика посеред полковникових угiдь, i торгував її Полуботок запекло, а Бовтрик не вiддавав, i двiчi посилав пан полковник копачiв "закопати ниву, Бовтрика - обкопати канавою, а той копачiв проганяв, i врештi поступився Родько, продав ниву. Вдова Стрiєвська сама продала свою нивку, й спокусився на продаж Тимошенко й подався собi до полковника, а позаду бiг його син Терешко та просив не продавати ниву, бо ж лишаться без землi, а вiн збирається женитися, хто за нього, безземельного, пiде; старий же одгризався, одмахувався й казав: "Державець має право,. А син вiдказував крiзь сльози: "Пiсля того, як продаси ниву, будеш не державцем, а злиднем,.
 Все це я бачив на власнi очi, чув на власнi вуха, бо стояв серед покосiв на Полуботковому сiнокосi. А сталося це так. Доки Полуботок, по тому як ми приїхали до Чернiгова, був зайнятий оцим господарським клопотом, у мене також появився свiй клопiт - видивлятися у вiкно, коли на подвiр'я вибiжать Уляся з Оленкою, та приєднатися до них. Я сподiвався, що полковник i далi не завдаватиме менi нiякої служби, але вiн, на мiй подив i розчаруваня, вже другого дня по приїздi сказав:
 - Пора й тобi, Iване, сукать дратву.
 Я здивувався.
 - Ви хочете оддати мене в чоботарi?
 Полуботок осмiхнувся.
 - Це така примовка. Шевського дiла починають учитися з сукання дратви. Ти ж повчися трохи канцелярiї, потримай у руках книги шнуровiї та прибутковi, подивися на життя, а небавом сядеш за стiл з вiйськовими канцеляристами. А ще мiй домашнiй пiдписар занедужав, поїдеш зi мною в Полуботки.
 Я неохоче погодився. Не знаю, може, полковник щось помiтив i хотiв одшити мене од Улясi чи й справдi вирiшив сповнити дану моєму батьковi обiцянку.
 Наступного дня ми поїхали на сiнокiс. Вiд Чернiгова до Полуботкiв - двi чи три верстви, ми прикопотили верхи, зупинилися пiд вiльхами над Стрижнем. Свiтило сонце, дикi голуби купалися в його променях, туркотiли у вiльхах, луг зеленiв, надив очi жовтизною квiтiв, скошенi трави пахли водянисто-п'янко, накликали спомини оддалеку-далеку, десь iз дитинства. Одинадцять косарiв махали косами, й змигувало на косах промiння, здавалося, вони косили його, а не трави: одворiтнi покоси з сонячного промiння.
 Полковник узяв косу й повiв косарiв, ручку брав широку, покiс бунтувався в пояс. Двi широкi дороги лишалися за полковником, здавалося, то проїхав вiз, а не людина вдавила стерню чобiтьми, бiлiла сорочка на широкiй спинi, пiд кiнець другої ручки на нiй "сiв орел, -проступила пляма вiд поту, темнiла мiцна засмагла шия й свистiла коса, стинаючи трави пiд самий корiнь, з мохом. Я позаздрив полковнику, його силi, впевненостi, подумав, що нiколи не змiг би нi косити так (я справдi взяв косу, за першим же помахом загнав її носком у купину й, хоч далi тримав її як треба, одначе ручку брав вузеньку-вузеньку й лишав за собою гриву в двi четвертi), нi господарювати, нi владарювати. Немає в мене нi хисту до того, нi духу, нi прагнення. Але ж я такий самий чоловiк, з такої самої плотi й кровi? Де все те береться в одних i чомусь його немає в iнших? Вони самi не хочуть того, чи не вмiють, не можуть примусити себе наказувати iншим людям розпоряджатися їхнiми долями? А може, i тим не дане таке право, може, вони одбирають його в iнших та ще й упевнюють себе, що так i повинно бути?
 Поки так розмiрковував, помiж косарiв сталося замiшання. Старий Тимошенко, котрий чипiв бiля воза, знозу пiдчовгав до полковника:
 - То що даєте за мої грунти?
 Може, через те, що роздумував над тим, хто має право розпоряджатися чужим життям, чужими долями (на мою думку - тiльки Бог), а чи з якогось iншого боку побачилася менi кривда, яка чинилася перед моїми очима,- Терешко, трохи старший за мене парубок, не зможе одружитися, а вiн же, мабуть, вже кохає якусь дiвчину,- я раптом ступив наперед i голосно сказав:
 - Пане полковнику, не можна зараз купляти в нього ниву, вiн п'яний. Та й просто не можна, не по правдi це.
 Полуботок подивився на мене, i менi назавжди запам'ятався той вогнисто-чорний погляд, важкий i гострий, як помах коси, вiн пiдтяв мене, але я не впав, хоч щось i похитнулося в менi.
 Я дуже часто вбовтуюсь туди, куди не треба, одначе цього разу за тим не пошкодував.
 - Веди його, Терешку, додому,- сказав полковник. I син узяв батька пiд руку. Проходячи повз мене, кинув на мене скрадливий погляд, i той погляд був менi вiддякою.
 Мабуть, я зiпсував Полуботку той день, день закосин, вiн не випив з косарями, а лише наказав вийняти з торокiв пляшки з горiлкою i закупку та покласти все те на покiс. I не грали в коси косарi, й не пiдiйшли гребцi - жiнки в бiлих намiтках, всi вони сподiвалися веселого свята, а я зiпсував його.
 Ми переїхали через село - невеличке сiльце на двi вулицi та два завулки, хат на тридцять-сорок, роздiлене навпiл рiчечкою, яку люди називають Ровом, виїхали на горб, i Полуботок оглядав жита, свої жита, не добрi й не поганi, такi собi, але вже рославi. В житах пiдпадьомкав перепел, Полуботкiв перепел, полковник дивився на жито без радостi, либонь, я таки добре пригiрчив йому душу, а може, вiн думав про щось зовсiм iнше.
 За вечерею Полуботок розповiв про пригоду на сiнокосi, i Якiв сказав, що то недобре втручатися в чужi справи, але раптом пiдхопилася Уляся й заступилася за мене:
 - Iван знає, де правда, а де ошуканство...
 Полковник кашлянув, а Якiв знизав плечима:
 - Звiдки вiн знає?
 - Душа в нього така, правдива.
 Я пiк ракiв, але щось танцювало в моєму серцi.
 Вже гадав, що Полуботок не вiзьме мене в наступнi поїздки, але через три днi вiн знову звелiв сiдлати буланого коника. Пiзнiше переконався, що за всiлякий дрiбний непослух, кабешi, сказане наперекiр полковник зла не тримає. Наступного дня розмовляє, мовби нiчого й не сталося, й навiть не знаєш, насправжки забув усе чи дотримується такого штабу. А з приводу Тимошенка i його грунтiв сказав аж через два тижнi: "Роз'ятрив ти мене таки, не в своє вклюнувся... Одначе - люби, Боже, правду. Не гнiваюся я на тебе, хоч давно кортiла менi та земля,.
 З нами мав їхати Охрiм, який пильнував при полковнику його особистої канцелярiї, вiв книгу пожиткiв, але вiн хворiв i далi, й ту книгу довелося везти менi.
 Ми їздили до мiста Любеча, де в пана полковника були чи не найбiльшi сiножатi. У полковника був двiр i дiм з свiтлицею бiля ринку та П'ятницької школи, однiєю стороною двiр виходив на вулицю Ринкову, другою на цвинтар. I прикупив вiн до того двору великий сад i город попiд мiським ровом, який йому продала вдова отця Покровського. Вечiрньою порою я довго ходив понад ровом по старому валу, власне, вже й не валу, а горбу, дивився на Днiпро, на далеке, нинi польське зарiччя, на рiчки й зарiчки, на луки, безкiнечнi зеленi луки з дитинно синiми очима озерець, тим лукам не було кiнця-краю, i не було кiнця-краю моїм думкам. Я вимрiював собi таке мiсце, тихе й чарiвне, хоч мрiя була безглузда, вимрiював собi i Улясi: я бачив її на цих луках, ми блукали по них, узявшись за руки, й слухали, як квилить чаєчка-чубарочка, як дере в болотi онучi деркач i... як калатають нашi серця. Мабуть, то калатало в мене в головi.
 Ми прожили в Любечi бiльше тижня, полковник їздив на луки в урочище Псарне i в урочище Гончариха, де в нього було два млини по одному поставу, понад рiчками Свишнею i понад Болгачем, я їздив з ним i записував у книгу пожиткiв, скiльки поставлено стогiв, скiльки накошено копиць; об'їхали Плiохiв, Мамаєвський та Клiтнянський. лiси, де Полуботок визначив дiлянки на поруб. Полковник все обдивлявся сам i обмiрював, чи то вiн не довiряв своїм управителям, чи вважав, що вони зроблять гiрше за нього. Приймав вiн i скаржникiв, i тих, хто йшов позиватися. Одначе судовими справами не займався i, якщо не вдавалося примирити позивачiв, вiдправляв їх до полкового суду. Найбiльше мене зацiкавила скарга селян Домишлина. Аби об'єднати свої землi в Любечi i бiля нього, Полуботок обмiняв село Домишлин на село Боровичi та слободу Боровицьку, котрими володiв вiйськовий товариш Василь Полуницький. I ось тепер у свiтлицi стояло четверо домишлян, а я читав грамоту вiд посполитих, яку вони привезли: "З гiрким нашим плачем i невтомними слiзьми прибiгаємо до вельможностi вашої, ускаржуємось на пана Полуницького, державцю нашого домишлянського, од котрого незноснi i невиповiднi несемо долегливостi i утяжiння, так в роботизнах уставичних, як i в податях непомiрних. За попереднiх державцiв платили в рiк по пiвталяра грошей i по пiвосьмачки вiвса, а тепер Полуницький бере од двору по 16 шагiв грiшми i по три четверики вiвса. I так робить що хоче. Особливо, коли всiх нас загоном вишле в Любещину, в своє село Козел, для оранки i сiвби, й працюємо там недiль по шiсть i по сiм без вiдпочинку, i нехай би ми ще самi вiдправляли польову роботу, а то й тут, в Домишлинi, жiнки i дiти нашi щоденно на панщинi, в дворi пана Полуницького. Але й це ще не все: почав вiн, пан Полуницький, обкладати нас всiлякими поборами: виїхавши на днях в Чернiгiв, наказав своїй панi брати з нас, дивлячись по багатству, у кого золотих 20, у кого талярiв 5, у кого золотих 10. За неплатiння того побору панi посадовила жiнок i дiтей до в'язницi тюремної i мучить їх не по-християнськи, оточивши крiпкою сторожею i не дозволяючи нам i хлiба їм подати. I все це, щоб ми заплатили побор. Та й маєтностями нашими розпоряджається пан Полуницький, як своїми, бере з наших отар собi баранiв, якi гладшi, на вибiр, за що й слова йому не кажи. Землi нашi власнi вiдбирає, а ми й гетьманськi унiверсали мали на нашi землi, а вiн, пан Полуницький, їх вiдiбрав, бортi нашi рубає i знищує. Вся обще громада домишлянська вiд мала до велика,.
 Я читав це послання, й сльози застилали менi зiр. Крiзь сиву пелену бачив полковника, який стояв бiля вiкна й дивився в сад, менi здалося, що вiн не чує того, що я читаю, хоч читав я голосно й виразно. А там, де йшлося про ув'язнених жiнок та дiтей, навiть помовчав трохи. Отож читав я картку домишлянцiв з сердечним болем, але трохи й з приємнiстю, адже ранiше цим селом володiв пан полковник i селяни там не знали панщини, а платили невеликий чинш, полковник їх не утискував, не ув'язнював, не одбирав землi. Таких поборiв, як у Домишлинi, либонь, не було бiльше нiде. Отже я дещо "прощав, пану полковнику. А полковник мовчав. I я не знав, що думати про ту його мовчанку. Може, вiн шкодує за тим, що сам не брав стiльки, як Полуницький, може, розгнiвався й зараз прожене селян?.. Я вже пам'ятав, що мовчанка Полуботка не завжди однакова. Буває, вiн мовчить i про щось думає, а погляд пронизливий i мовби закам'янiлий, але то закам'янiлiсть перед важливим рiшенням,- тодi вiн неначе забуває про тебе, й тобi стає неприємно, тривожно. Або ж мовби й чує, пройде по кiмнатi, зупиниться й знову думає. Либонь, багато думав впродовж життя, та не все передумав. А то подивиться на тебе, неначе вперше бачить: хто ти й що ти є i чого стоїш тут, i ти чомусь малiєш. Не люблю людей владних, сливе через те, що сам не такий. Владний чоловiк здатний зайняти й чужий куток. Я ж не знайшов i свого, й, може, не знайду нiколи оту свою долю. Може, я нiкчемний, але не люблю насильства, через те й вибирав собi стежечку вузеньку, протоптану в сторонi вiд стежок, вигепаних мiцними чоботиськами. На тих своїх вузеньких стежечках я цар i Бог, (у мрiях), i тiльки там менi добре. Одначе полковникову владнiсть терпiв. Почував, що за нею щось стоїть, що то не просто владнiсть, а щось бiльше. I терпiв його зауваження: "Ну чого, Iване, манiжишся, ти ж не дiвка,.- "Я не манiжуся... Я такий є,.- "Ставай iншим. Гостри зуби. Бо розжують i виплюнуть,.- "Не вмiю iншим... i не хочу..., - "Отакої,.
 Сам знав, що життя - то сутнiсть жорстока й зла i що знайти в ньому затишок важко. Полковник часто хмурив дугастi брови, щось там у ньому всерединi борсалося кострубате й болюче, що й вiн не мiг його викинути, i, либонь, через те я примирявся з ним та терпiв. Полуботок викликав повагу. Якусь iншу, не ту, яку викликають високими урядами, багатством. Вiн викликав повагу як людина розумна, самостiйна. Я також прагнув у життi незалежностi, одначе в мене виходило якось так, що мною завжди хтось опiкувався. Просто, я, мабуть, не вельми самостiйний.
 Але що таке самостiйнiсть? Це певнiсть, що посiв своє, а не чуже мiсце, й саме таке, яке вiдповiдає тобi, твоєму призначенню, що вмiєш розпорядитися собою i тим мiсцем? Знову ж таки, нам легше, коли ми перекладаємо власнi клопоти на когось iншого, хто може виправити всi нашi похибки, хто може вiд свого й нашого iменi кермувати, велiти, владарювати, ми ж того не вмiємо, боїмося. Коли ми думаємо про себе,, примiряємо все до совiстi, вона бiжить по хiдниках нашої душi, ми поспiшаємо за нею й бачимо самi негаразди, ми ладнi зупинити її, ми боїмося посуватися далi, аби не побачити чогось гiршого. З такими думками, таким строєм душi багато не здобудеш.
 Павло Леонтiйович був з тих людей, котрi не йдуть за порадою до iнших, за порадою йшли до нього. За порадою, за захистом або й просто посидiти в його товариствi, вiдчутися, спокiйнiше, мiцнiше. Але що стояло за тим полковниковим спокоєм, за тiєю владнiстю, я ще не знав.
 Полуботок повернувся спиною до вiкна, сiв за стiл. Його руки важко темнiли на бiлiм убрусi.
 - Вiзьми, Iване, скаргу. А ви,- до селян,-приїздiть на п'ятницю до Чернiгова.Коли селяни вклонилися й пiшли, мовив менi:- Не маю права розглядати скаргу сам. То бiльше - село колись було моїм.
 Я здивувався, що вiн пояснює менi. Таке було вперше. Менi ледь-ледь затеплiло в грудях. Хоч думав я зовсiм про iнше: коли ми вже поїдемо додому. А що, як не застану Уляну?
 А вiн узяв пожиткову книгу, послинив пальця, погортав.
 - Добре пишеш. Випис у тебе хороший, i думка жива. Охрiм старий i ледачий, вестимеш книгу пожиткiв на виїздах. Тiльки пильнуй. Пожитки люблять порядок. Втямив?
 Вiн подивився на мене примруженими очима, потер долонею гладенько виголене пiдборiддя.
 - А може, й не тямиш. А доведеться... Все доведеться робити. Життя, Iване, це не Плутарх з -Тацiтом. Важко тобi буде... Ох i важко.
 Я вiдчув, що вiн жалiє мене й зовсiм не гнiвається на мене. А я ж недавно йому в збитки обстоював Терешка, а тепер домишлян, але ж нi тодi, нi тепер не був на його боцi, принаймнi першого разу, й давкий клубок став менi в горлi, i я затулився прибутковою книгою, удав, що читаю її, рахую прибутки пана полковника.
 Скаргу домишлян у Чернiговi розбирали в п'ятницю в мiському магiстратi. Окрiм полковника, в судi засiдали обозний, писар, обидва осавули, два хорунжi, чернiгiвський вiйт Федiр Лопата - немолодий чоловiк з дрiмучою замшавiлою бородою, вiн вiйтував впродовж багатьох рокiв, а також бурмистр Овсiй Звiр та райцi. Повiдна сторона - тi самi домишлянськi селяни, одвiтна - державець села пан Василь Полуницький, фертовитий чоловiк з хвацькими вусиками, в козлових чоботях з подзвоном. Напочатку вiн вертiвся й дзигорiв, хотiв матися з полковником та суддями за панi-брата, одначе полковник швидко остудив його.
 - Коли я отримав у державу вiд пана полковника Домишлин, тодi ж був переданий менi й iнвентар - скiльки з людей повинностi брати,- так одповiв на позов домишлян Полуницький, нахабно дивлячись на суддiв.
 Я бачив, як заграли на обличчi Полуботка жовна, але вiн вiдказав спокiйно й тихо, так, що його ледве розчули:
 - Неправда. Я такого iнвентаря не давав i дати не мiг. По всiх моїх селах люди платять лише осенщину, вiд двадцяти копiйок до двох карбованцiв, й не платять на жодну копiйку бiльше. I нiхто нiколи в нашiй сторонi таких поборiв не бачив, i на те є унiверсал гетьманський.
 Полуницький заперечував, хапався за кишеню, буцiмто там лежить отой "iнвентар,, але так його й не показав.
 Суд винiс ухвалу: вимишленi паном Полуницьким "побори знищити, з пiдтвердженням, щоби по старих звичаях, як усi колишнi державцi села, так i вiн, п. Полуницький, в одбираннi годового восени од жителiв датку вдовольнявся й не вимишляв нiяких нових поборiв, вiдносився до своїх пiдданих лагiдно, як належить державцю,.
 Либонь, Полуницький не сподiвався такого рiшення, бо враз поблiд, смикнув себе за вуса й закричав:
 - Вони Орлика мазепинського вiншують величними словами...
 Пан Полуницький, як сказав вiйт Федiр Лопата "випав з воза й горнув на власних селян колоддя,.
 Селянин, що стояв попереду iнших, мовив з гiднiстю:
 - Ми згадували Орлика не як мазепинського фамiльянта, а як колишнього державцю села, який не брав з нас навiть осенщини.
 - Таки ж згадували! -гукнув Полуницький.
 - I не сором тобi,-сказав Полуботок i пiдвiвся. На тому скiнчився суд.
 Полуницький написав у Пiтер картку, що Полуботок з домишлянськими селянами вкупi славлять Орлика й плекають надiї на його повернення, що тiльки минулого мiсяця Полуботкiв посланець бачився з Орликом бiля Кальмiуса. В те не повiрили в Сенатi навiть найбiльшi незичливцi України. Вiдчайдушний, запеклий Мазепин генеральний писар, який по смертi Мазепи прийняв з козацьких рук булаву, в той час перебував у далекому шведському мiстечку Крiстiанштадтi у ветхому будиночку на три кiмнати, там же тулилися його родина i весь його почт. Так швидко сягнуги звiдти на Україну вiн не мiг, i картку Полуницького просто викинули.
 Варто сказати, що, на вiдмiну вiд багатьох iнших урядових людей. Полуботок засiдати в судi не любив. Найчастiше, коли йшлося про речi дрiбнi, очевиднi, вiн казав позивачевi та одвiтнику:
 "Годiться! Нема вам за що сутяжнитись. Звели бучу за онучу. Не сором вам,.
 А бувало й так: "Кладiть заруку, а то барбарою висвячу, приведу до розуму. Ходiть у шибок i випийте мирову,.
 Вельми часто позивачi слухалися тiєї поради.
 Iнодi справа просто не доходила до суду. Пам'ятаю, одразу по домишляиськiм позовi прийшло до нього два куми - Яремiй та Ярема, вони випивали в шинку, i Ярема, не певний себе, вiддав Яремiєвi на нiч на збереження грошi. Коли ж уранцi, похмелившись, Ярема зажадав своєї калитки, Яремiй мовив: "Вперше чую про неї,.
 Полуботок довго мовчав, а тодi запитав кумiв:
 - Хто звечора платив за горiлку? Обоє вiдказали: Ярема.
 - А чого не Яремiй?
 - В мене не було грошей.
 - А вранцi ви похмелялися?
 - Так.
 - I хто платив?
 - Яремiй.
 - I де ж ти взяв грошей?
 Яремiй знiтився й опустив голову. Я реготiвся.
 - Вiддай грошi й кладiть заруку,- сказав полковник.

 * * *

 ...Сказати правду, справами я тодi переймався не вельми i ледве пам'ятав про них. Жив у тривозi i в солодкiй муцi, либонь, то були найкращi днi мого життя.
 ...По ставочку пропливає гордовита черiдка лебедiв, по той бiк пiд берегом тужливо перегукуються крiзь дрiмоту китайськi гуси. Може, їм щось болить, а може, їм сниться iхня далека країна, якої нiколи не бачили, бо повилуплювалися з пiдсипаних пiд квочки яєць тут-таки, над Стрижнем. А менi чомусь нiколи не сниться моя далека дитяча країна, така хороша та мила, з мамою i затишним куточком у малинi, а сняться всiлякi химери, небаченi будинки, лiси та рiки. Цiєї ночi приснилася повiнь, тепла весняна повiнь, яка залила велетенськi луки, але залила неглибоко, вона вкрила й мiсточок через рiчечку, а по цей бiк на горбi зiбралося дуже багато людей, чоловiкiв i жiнок, i дiтей також. Я чомусь довго бабрався в довгому льосi, щось там шукав, та так i не знайшов, вийшов нагору й замилувався ясним днем, голубим небом та злотавим сонцем. Далеко-далеко на горбах мрiло мiсто... Дивовижне мiсто з високими бiлими будинками, золотоверхими церквами, розкiшними деревами, воно мовби зависло в повiтрi, i всiм нам потрiбно було дiстатися туди, в наше мiсто. Але люди стояли занiмiлi, їх лякав велетенський, у кiлька верст, водяний простiр. I тодi я закачав холошi штанiв i ступив у воду, що сягала трохи вище кiсточок i була як лiтепло.
 - Люди добрi, берiть на плечi дiтей i йдiть за мною,- сказав я.
 I всi повiрили, жiнки та чоловiки побрали на руки дiтей i ввiйшли в воду, старшенькi дiти чалапали бiля батькiв i смiялися - такою теплою, м'якою та гарною була вода. Сонце грало на нiй промiнням, подекуди виднiлися зеленi острiвцi, i люди йшли вiд острiвця до острiвця. Я затримався на одному острiвцевi, аби впевнитись, чи пiшли всi, стояв i перечiкував, аж поки останнi - чоловiк у брилi та жiнка в голубiй намiтцi з хлопчиками на руках - не поминули мене. Ще якийсь час стояв i дивився, як довга-предовга вервечка людей розтяглася по водяному простору, й милувався ними, й милувався бiлими чайками, якi лiтали надi мною. А тодi рушив сам. Я так загаявся, що далеко вiдстав, i що дужче .поспiшав, то бiльше вiдставав, i вода ставала все глибшою й глибшою, очевидно, вiдвихнувся кудись убiк i вже не бачив нiкого, й здивувався, й трохи розгубився. Не знав, куди менi йти. А потiм натрапив на колюче терня, суцiльну стiну терня, верболозу й колючого грушевого гiлля. Шукав лазу, поруч мене не було нiкого, всi люди пройшли, вони вже, либонь, добулися до мiста. Я шукав у густому чагарниччю дiрки й не знаходив. I почав непокоїтися, й вирiшив продертись у першому лiпшому мiсцi, й подерся, й одразу ж застряв, заплутався в колючках, i вже не мiг виплутатися. Виплутував одну ногу, застрявала друга, виплутував свиту й заплутувався руками. I раптом помiтив, що вже сутенiє, в розпачi рвонувся з усiєї сили й завис на тернi. Тодi й пробудився.
 I тепер думаю, що означає те терня й оте, що всi люди пiшли, а я залишився. Всi йтимуть, а я залишатимусь?
 Бiля моїх нiг повуркує сiрий кiт, у саду кричить сойка, десь сокорить курка. Тиша й спокiй, благодать тут i по всьому свiту. Одначе я знаю, що це не так. Що кожної митi на будь-кого з нас може звалитися несподiване лихо й зруйнувати все, що будував (у душi чи на землi) стiльки рокiв. Свiт - це величезна страшна невiдомiсть, у якiй ми пролiтаємо, як жучки-свiтляки в пiтьмi ночi, добре, якщо пролiтаємо, а не летимо на вогонь, який хтось пiдпалив зумисне. Так, ми свiтлячки, тiльки знаємо, чим усе кiнчається для нас, але для чого летимо й куди, того не вiдаємо, як не знаємо, не вiдаємо, як треба в свiтi жити. Ми - листя на древi всесвiту, яке прокльовується з бруньок, шумить i облiтає. Кожен листочок рiс по-своєму, кожна душа страждала, мрiяла, але що до них свiтовi, холодному, мудрому й неосяжному. Хтось скаже, е, нi, зачекай, Iване, поглянь, якими будинками заставлена земля, якi ридвани котяться по нiй, все те поробили люди. I не всi вони листочки. Є серед них могутнi дуби, якi тримають на верхiвках небо. Такi як Олександр Македонський, Юлiй Цезар, Арiстотель... I не всi нашi останнi... Петро Могила, Дмитро Туптало i нашi славнi чернiгiвцi - архiєпископ Лазар Баранович, архiмандрит Iоаникiй Галятовський, письменники та полемiсти, чиї ноги ступали по цiй землi i чиї голоси чуло склепiння чернiгiвських соборiв. Люди проживають життя не однаково, бо й самi не однаковi. Навiть простi, звичайнi люди. Один увесь вiк пнеться до багатства, досягає його, iнший прогайновує зiбране батьками... Нi, не в тiм суть, скупив багатство чи прогайнував його. I якi ридвани котяться. Вони будуть все кращi й кращi. А в тому, який сам. Є люди, котрi сплять на голiй лавi, накрившись кожухом, вiн у них один, i можуть дати поносити того кожуха ще комусь, хто змерз дужче, а є такi, якi сплять на пуховиках, накрившись шовковою ковдрою, з якою не розлучаться нiзащо, й ладнi пiти на злочин, аби придбати ще декiлька ковдр (може, вже й непотрiбних). Здавалося, мало б бути навпаки, той, хто має одного кожуха, повинен би триматися за нього дужче, нiж цей за ковдри, а от же... А листочки летять, а карети котяться... Котяться до якогось мiсця.
 ...З саду через перелаз перестрибує Уляся, наближається до мене. Я так i не навчився розпiзнавати з її вигляду, чого вiд неї сьогоднi чекати-доброго слова чи кпину, ласкавого погляду чи пiдступу.
 - Що це ти робиш, Iване? - запитує Уляся й показує на патички, якi я заготував на кiлочки для кобзи.- Це що, пакулi, кози прив'язувати? Де ж це ти набрав стiльки кiз?
 - Бачу поки що одну.
 I тетерiю, чи не образив, чи це втече вiд мене. Вона не втiкає. Чекаю гострої вiдповiдi, кпину, вже почуваюся на гарячiй пательнi, але Уляся враз сiдає на траву, охоплює руками колiна й каже:
 - Заграй менi, Iване, що-небудь.
 Я нiяковiю. Нiбито й незручно грати посеред дня, та ще й отуто, в дворi. Уляся, либонь, розумiє те, й ми вiдступаємо вбiк, пiд горiха.
 Я трохи побринькав i вдарив по всiх бунтах,- як здавалося менi, пiд настрiй Улясi й пiд нашу розмову:

 Ой пiду я до млина, до млина,
 А у млинi новина, новина.
 Там-то, мамцю, мельник,
 Там-то, мамцю, добрий,
 Там-то, мамцю, хороший -
 Меле гречку без грошей.

 - Не мели, Iване,- сказала Уляся. Я вдав, що образився (та трохи й образився), i втяв у тому ж ладi:

 Козак, мамо, гуляє, бряжчать його грошi,
 Сам молодий, вус чорнявий, на личку хороший.

 - Де ти навчився стiльки дурниць? - каже Уляся. Одначе я не здаюся:

 Як була я маленька,
 Колихала мене ненька.
 Ой, дуб, дуба, дуба,
 Дiвчино моя люба.
 А як стала пiдростати,
 Стали хлопцi колихати...

 Я сподiвався, що Уляся розсердиться, й хотiв, щоб вона розсердилася, а вона раптом опустила голову, i чорна коса впала в траву, й попросила тихо:
 - Заграй щось таке, до смутку. Я хотiв заглянути їй в очi, але вона очей не пiдвела. I тодi заспiвав пiсню, яку часто спiвав на самотi, самому собi:

 Ой не шуми, луже,
 Зелений байраче!
 Не плач, не журися,
 Молодий козаче!
 Ой як не шумiти -
 Корiнь вода миє,
 Як менi не плакать,
 Що серденько ниє.

 Спiвав про себе, виспiвував свою тугу, своє горе, хоч у цiй пiснi не все було, як у мене, одначе туги вiд того не поменшало.

 Я дiвчину люблю,
 I Бог про те знає;
 Карай, Боже, того,
 Що нас розлучає...
 Ой, умру ж я, мила,
 А ти будеш жива,
 Чи згадаєш, мила,
 Де моя могила.
 Ой, моя могила
 Край синього моря.
 Хто не зна любовi,
 Той не знає горя.

 Я так захопився, що навiть забув про Улясю, а коли поглянув на неї, вона пiдвела голову. Здивований, побачив у її очах сльози. Чого б то? Молода й багата, живе в розкошах, будь-яка її забаганка враз виконується... А може, розкошi, це ще не щастя? Що ми знаємо про свiт, що ми знаємо самi про себе? Нiчого.
 - Нiколи не думав, що тобi подобаються сумнi мелодiї,- стиха мовив я.
 - А я сама не знаю, якi мелодiї менi подобаються.
 - Коли який стрiй душi - пiд нього й мелодiя?
 - Скорiше навпаки.
 - Музика мусить навертати людину... на щось високе, вона наближає її до Бога.
 - Вона спонукає її до танцю або й... до пиятики,- незгiдливо вiдказала Уляся. - Люди потiшають свою плоть...
 Здивовано поглянув на дiвчину.
 -То зле. За тим забувають про душу.
 - Всi говорять про душу, але лелiють, бережуть i люблять тiло.
 - Це неправда.
 Уляся подивилася на мене глузливо.
 - Ти б ходив оце за мною, якби моє обличчя було рябе, ще й нiс кривий? Тiльки не бреши... "Краса душi, краса душi,,- перекривила мене чи ще когось.Всi торочать про душу, а люблять тiло. Коли краса зiв'яла або її попсували хвороби чи рани, всi одвертають од тiєї людим вид, яка б добра душа в неї не була. Ось ти... Хiба знаєш, яка в мене душа?
 - Ясна...
 - Ясний мiсяць перед дощем. Та ще твоя пика, А люди... Вони здебiльшого ницi й пiдлi. Я надивилася... Стелються бiля батька, згинаються в три погибелi... А я дивлюся в їхнi очi, а там заздрiсть i ненависть.
 - Всi такi?..
 - Не всi. Але багато.
 - Я знав iнших людей. Якi служать науцi, Боговi... Постують...
 - I що мають?
 - Вони й не хочуть нiчого мати...
 - Не хочуть? Отож, возвеличуються вже тим. То теж гординя. Бо не досягли нiчого в мирському життi.
 - Ти так пiдносиш мирське життя?
 - Пiдношу... I люблю. Люблю оцю цар-бороду, оцi мальви, оцi дерева. Люблю убори коштовнi. Люблю хороми... Скiльки казала батьковi, щоб збудував палац, а вiн не хоче. Боїться людської заздростi. Хоч чого йому боятися? Якби на мене, я збудувала б палац до хмар. Вони ще дужче заповажали б. Бо дужче боялися б.
 Я аж злякався. Не вперше менi чути таке, чимало спудеїв мрiяли, й часто безсоромно, про велич, про багатства та славу, бачили себе у мрiях полковниками, гетьманами, королями... Я ж нiколи не залiтав думкою високо, навiть малим хлопцем не грався у полководцiв та королiв. А тут про щось подiбне казала дiвчина. Я вiдчув у цiй дiвчинi силу, силу, якої не мав сам, i враз подумав, що все, що було допiру, примарилося менi, така дiвчина нiколи не зрозумiє i не покохає мене. Злякався ще раз, бо зрозумiв, що кохаю вiдчайдушне i прагну кохання.
 - Ти, мабуть, думаєш про князя чи графа? - осмiлився запитати.
 - Та вже ж дурня не покохаю.-I подивилася на мене пильно-пилвьно.- А з рiдкого тiста спекла б тверду паляницю.
 I враз пiдвелася з трави, круто повернулася на закаблуках i кинула через плече:
 - "Тепер же нам три радостi: пiч бичка привела, а бовдур -телушечку, припiчок - ягнушечку, ступа яйце знесла, а макогiн женився,.
 Я отетерiло дивився на неї, не знав, як тлумачити її придибенцiю. Мовляв, наплiв ти сiм кiп вовни своїми пiвнями i своїми мудруваннями, а сам макогiн макогоном.
 За хвилину з вiдчиненого вiкна будинку почулися деренчливi звуки - дiвчата грали на попсованих фарганах.
 Наступного дня Уляся попросила, щоб я прогуляв її в мiстi. Ступала впевнено, аж величаво, несла свою вроду усiм напоказ, i майже всi оглядалися на неї, на її дорогi намиста, на її шитий золотом короткий жупанок, на парчеву плахту з ушитими перлами. Аби нiхто не пограбував, позаду йшов козак з пiстолем за поясом, його послав за нами Полуботок. Уляся вже кiлька разiв прогулювалася по Чернiгову з Оленкою та Яковом, але я повiв її не на широкi майдани та не на Любецьку вулицю, а по своїх затишних куточках, де старi хрести та могили, де капличка з чудодiйною iконою, де сплелися вiттями три дубочки й сховали камiнь, на якому написано: "Живiть, як я жив, i здобудете царство небесне,, де з вузенького камiнного шпиля видно всi банi чернiгiвських церков та монастирiв. Уляся видряпувалася зi мною на крутосхили, опираючись на мою руку, спускалася в яруги (я тремтiв i вихекував з грудей жароту, котра переповнила мене), ахкала й охкала, розглядалася з зачудуванням, згубивши всю свою владнiсть i гордовитiсть. I верталася по Любецькiй вулицi вже звичайна дiвчина, й люди не оглядалися на неї, хоч мала на собi дорогi убори, але в таких, чи трохи дешевших, уборах виходять на вулицi й деякi багатi чернiгiвськi мiщанки. Нинi ж було свято - Седмиця Троїцька, й ми зустрiли кiлька таких жiнок та дiвчат.
 Вернулися пiзно, у вiкнах кам'яного будинку та в дерев'яних хоромах, у яких жив Андрiй Полуботок з сiм'єю, вже вiталося, але великий скляний лiхтар у сiнях чомусь не горiв, там було троє дверей, i ми заблудилися з Улясею й весело смiялися, а потiм раптово зiштовхнулися, i я несамохiть ухопив дiвчину за стан, i вона принишкла, задихала швидко-швидко, i я вiдчув велике хвилювання, губи менi пошерхли, хотiв пригорнути дiвчину й не осмiлився. Менi чомусь здалося, що вона не одiпхнула б мене, i потiм довго на те шкодував.
 Седмиця закiнчувалася, й майже вся Полуботкова молода челядь збиралася на луки по яйця диких качок. Уляся також забажала йти з ними. У Глуховi мати якщо й випускала її за ворота, то лише в каретi, в супроводi охоронних козакiв, й Уляся, вирвавшись на волю, намагалася вхопити її якомога бiльше. Оленка йти не захотiла,. Якiв теж. Я взяв двi корзини, й ми з Улясею рушили за ватагою парубкiв та дiвчат. Йти довелося довго, аж за сосновий бiр, там розкинулися широченнi луки, а по них мiлководнi болота, порослi молодим очеретом та ситнягом. Там i гнiздилася качва.
 Дiвчата стояли на сухому, бiля верболозiв, а хлопцi, з палицями та корзинами в руках, стрибали з купини на купину. То той, то iнший оступався або не витримувала купина, брьохав у воду й мерщiй добирався до берега, де виливав з чобiт воду та перевзувався. Бродити ж по болоту босонiж не можна, попробиваєш ноги на скошеному по льоду очеретi. А в повiтрi шугали качки - крижга, чирята, шилохвiстки, iнодi зривалися гуси, й десь далi курликали журавлi. Птаства була гибiль, але яєць ми зiбрали мало, тiльки двоє чи троє парубкiв назбирали по пiвкорзини, весна миналася, бiльшiсть яєць були насидженi. Я зiбрав зовсiм мало яєць, та й то маленьких, чирячих.
 Верталися назад через лiс, розбрелися, й трапилося так, що ми з Улясею вiдбилися вiд гурту й, аби не заблудитися, пiшли далеким краєм лiсу, понад озером. Понад берегом озера стояли старi верби, мили в водi довге вiття, там схлюпувала риба. Десь у гущавинi п'янко виспiвувала сопiлка, либонь, вигравав на нiй пастух. В одному мiсцi рiс дивовижний кущ, я нiколи не бачив подiбних, не знав, як вiн називається: гiлки схожi на гiлки крушини, а листочки дрiбнi, як у акацiї, й цвiв вiн дивовижним лiлово-рожевим цвiтом. Пишнi суцвiття пiдносилися, неначе свiчi - невимовна краса, ще й якась незвичайна. Я зупинився, й зупинилася Уляся, i ми довго споглядали це Боже чудо. Я подумав, що ми набрели на цей кущ не випадково, вiн трапився саме нам, цвiв для нас, i в цьому вбачав вiщий знак. Добрий знак. Цвiт - це життя, краса, вiн завжди на добро.
 Ми зiрвали лише по одному суцвiттю, й зробили це не змовляючись, ми пожалiли кущ, й зглянулися, i одна думка пройняла нас, i один вогонь побiг по наших жилах, це була мить надзвичайної близькостi, яка єднала. Певен, що не тiльки я вiдчув це, а й Уляся -її очi були широко вiдкритi, щоки пашiли, й була вона така гарна, аж менi стало страшно. Ну як це я отакий, нiкчемний, можу сподiватися на кохання дiвчини-красунi, тонкої розумом, щедрої серцем i палкої вдачею! А щось одразу заперечувало, пiдказувало: а чом би й нi? Ти ж не калiка, маєш хист до спiву, знаєш трохи про свiт...
 I раптом сталося щось таке, що й кущ, i лiс, i весь свiт крутонувся в мене перед очима й кудись поплив чи полетiв. Уляся опекла мою щоку поцiлунком. А далi зiрвалася й побiгла по присипанiй торiшнiм листям стежцi. Довгу мить стояв спантеличений, а тодi засмiявся й побiг за нею. Наздогнав її вже на краю лiсу, в молодому хвойнику. Уляся йшла швидко, не оглядаючись, я ледве встигав за нею. Не знав, на землi я чи на небi, серце менi стукотiло, цiєї митi мiг звершити неймовiрне. Я ладен був обiйняти увесь свiт i роздати всiм людям хоч по краплинi щастя.
 Одначе бiля самого Полуботкового хутора Уляся зупинилася й, ледь-ледь зашарiвшись, але дивлячись менi просто в очi своїми чорнющими очима, мовила:
 - Пам'ятаєш, ми говорили про поцiлунки. Ти сказав, що поцiлунки є грiшнi i є безгрiшнi - на Великдень. То вважай, що сьогоднi Великдень. Христовi поцiлунки.
 I пiшла. А я стояв розгублений i очманiлий, менi хотiлося смiятись i плакати.
 Усi наступнi днi жив у свiтi ясному, можна сказати - пiднебесному, моє життя рiшуче одмiнилося, я мрiяв про речi високi, прекраснi й навiть спiвом своїм сягав таких висот, яких не сягав нiколи. До того ж став охайнiше вдягатися, ковнiр вишитої сорочки зав'язував кольоровою стрiчкою, шапку одягав так, що мiй темно-русий, трiшки кучерявий чуб виглядав з-пiд неї, i купив у волоха гарний жупанок, мовби на мене шитий, щоправда, побачивши мене в тому жупанковi, Уляся залилася реготом: "Що це ти, Iване, в ляхи записався?, Жупанок виявився ляським. Я знiтився, але Улясин смiх не образив мене.
 Блукав по подвiр'ю i думав: Боже, що ти сотворив зi мною! Як менi тривожно i як гарно, як обнадiйливо-солодко. Ось для чого цей свiт, ось для чого живуть люди. Прокидаюся й думаю, що побачу сьогоднi Улясю й вона усмiхнеться менi, а бiльше менi нiчого не треба. Я мовби летiв понад свiтом на невидимих крилах, був по вiнця заповнений коханням, навiть поховальнi дзвони в Онуфрiївськiй, найближчiй до нас, церквi видзвонювали менi не сумно, печально, а збадьорливо й весело. Се грiх великий, i вiн також на менi. Як i той, що Божi слова "любiть один одного так, як я любив вас, я переiнакшував у серцi на любов до дiвчини.
 Плекав мрiю пiти з Улясею в лiс ще раз, .сподiвався, що отой чар повторяться знову, але за два днi, в суботу, прибула карета з Глухова. Ми прощалися на людях, i Уляся всмiхнулася менi тiльки в останню мить, коли пiдбiг до вiконечка з другого боку карети. Усмiхнулася й помахала рукою. Карета з гетьманськими вензелями на дверцятах рушила з мiсця.
 Наступного дня Оленка запитала мене:
 - Ну як той мiй наречений?
 Менi чомусь це вельми не сподобалася, адже мовби йшлося про рiч, до якої вже прицiнилися i яку хочуть придбати, Оленка ж, як на мою думку, була не така.
 - Наречений? - сказав я.- Хiба вже заручилися?
 - Не заручилися... А чого ото ми їздили до Глухова i Якiв приїздив сюди? Чи ти й справдi нi про що не здогадуєшся? Всi здогадалися.
 - Всi - нехай, тобi це встид.
 - Отакої,- розвела руками Оленка.- Про мене йдеться, а я маю прикидатися дурненькою.
 - То й поцiновуй сама.
 Я сердився, бо Якiв увесь час зiгноровував мене або розмовляв, неначе з маленьким чи недорiкою.
 -Я його ранiше не бачила i боялася, що вiн буде негарний,- вже щиро зiзналася Оленка. I додала радiсно: - А вiн... вродливий i веселий, коли захоче.
 - Отож, коли захоче.
 - А твоя гетьманiвна...
 Я спалахнув, як пороховий гнiт.
 - Що ти мелеш...
 - Ой-ой-ой... Святий та божий. Вона менi казала...
 - Що вона тобi казала?
 - Що ти... дурний... Нi, це я так.... Сказала, що ти не такий, як усi парубки.
 Бачив по ОленцI, що вона грається i навiть у мислях не має, щоби Уляна могла насправжки зацiкавитися моєю скромною персоною. I менi стало тоскне на душi.
 Дуже зрадiв, коли наступного дня Полуботок наказав збиратися в дорогу - приспiв час обревiзувати сотнi полку, а також його власнi маєтностi.
 Поїхало нас троє: я, Борзакiвський i Рубець, й пробули в мандрах аж три тижнi. Тиждень прожили в селi Неданчичi над Убiддю. Полковник виторгував у козачки Євдокiї Кривопольчихи за чотириста п'ятдесят золотих i тридцять монет дрiбної копiйчаної лiчби української в урочищi Розсудовщина сiножать та лiс з бортним i не бортним деревом, але до бортя гожим. У тому лiсi на хуторi ми й жили, копали копцi та ставили стовпи межовi - кляки. Тодi ще полкова скарбниця не була вiдокремлена вiд скарбниць власних, полковничих, то що багатшою була скарбниця - багатшим i полк. Щоправда, якщо в якогось полковника забирали уряд, то забирали тiльки ранговi маєтностi, а всi iншi лишалися у його володiннi.
 Двоє неданчичiвських селян та нас троє викопували в урочищi Розсудовщина мiж рiчкою та болотом старi потрухлi стовпцi й ставили новi. Обiдньої пори селяни поїхали возом до села, а ми розташувалися на галявинцi пiд двома корячкуватими дубками й зварили кулiш з таранею. Селяни видрали гнiздо диких бджiл i половину стiльника залишили нам, отож сьорбали ще й окрiп, заправлений материнкою. Туркотiла десь у лiсi горлиця, повiвав легiт-вiтерець, ми розкошували на галявинi довго. I розповiв я за обiдом почуте в садочку Скоропадського про гетьмана та про Полуботка.
 - А що ж,- мовив Борзакiвськмй, ладненько, ножичком, якого носив на поясi в шкiряному чохлику, краючи на лустi хлiба тоненькими смужками сало. Навiть тут, серед лiсу, вiн був вштивий, охайний. Такий скрiзь. В чернiгiвському "Пiд звiздою,, найчастiшого чину шинку, вiн п'є вишуканi угорськi вина, а в чорнiй, неначе дiгтярня, придорожнiй корчмi смердючу, з пригарою горiлку, але й там i там п'є шляхетно, та ще й так, неначе робить комусь - тому ж корчмаревi - ласку -
 Козаки ще тодi, десять лiт тому назад, кричали на гетьмана нашого полковника. Якби їм такого вождя...
 - Якого там їм вождя... Їм помиїв добрих та дертi. Череда, вона череда i є,-буркнув Рубець.
 - Та що ти таке кажеш,- обурився Борзакiвський.- Скiльки валечних козакiв прославилися пiд Ревелем та пiд Дербентом...
 - Еге ж, на чужiй вiйнi. А їхнiх малжонок та дiтей москалi женуть на фортечнi роботи...
 - Розсмикали народ, розтягли...
 - А я що кажу,- похмуро правив Рубець.- I вся громада... Хто в луг, хто в плуг. Скiльки є таких, що ладнi злизувати порох з чужинських чобiт, якби тiльки їх не чiпали. Посхиляли голови - погубленi копiйки на землi шукають, позгинали шиї, лишень накладай ярма. Ще й тих, хто прагне волi, тягнуть до дуба...
 - Та ж не всi, не всi,- гарячкував Борзакiвський. Його вродливе продовгувате блiде обличчя розчервонiлося, очi сiяли iскри.-Ще ж недавно, згадай... За Мазепою... Кинув вождь клича...
 - Який там вождь i де вiн кинув клича? В себе в подушках? - Рубець цiдив слова крiзь тонкi губи, ледве розтуляючи їх. Його обличчя бридилося, на чоло лягла тiнь.- Перехитрував сам себе батуринський гетьман. Таїв од усiх свiй замисел, клявся царевi в дружбi, от i дотаївся. Розтягнули цар та Меншиков усе вiйсько гетьманське - п'ять тисяч пiд Ревель, п'ять тисяч у Глухiв... i лишилося з ним врештi-решт п'ять тисяч козакiв, якi нiчого не знали, не вiдали. I коли гетьман вiдкрив їм свiй замiр, порозтуляли з дива роти. I навiть тодi гетьман барився... А цар Петро - картку за карткою: Мазепа, в супротив нашим указам та велiнням, робив з вас панщинникiв. Я, бiлий цар, за вас, за вашi вольностi, а Мазепа хоче одiбрати у козакiв звання козацькi, хоче запровадити вас у рабство. Отако вiн писав. А гетьман твiй - води в рот набрав. Хiба не так? Зацiпило йому. У царя вiйська двiстi тисяч, а шведiв жменька. Та й тi обтiпалися, обносилися, охляли, тиняючись по Європах. Не дав їм гетьман пiдмоги.
 - Старий вiн уже був, вельми старий,- скрушно мовив Борзакiвський.- Он Орлик...
 - Орлик, сокiл, горобець... I правильно зробили тi козаки, що не пiшли за Мазепою,- раптом пiднiс голос Рубець.- I не пiдуть вони нiколи... Правдиво, Iване, я кажу?- Зненацька повернув до мене голову, i його гострi брови-ножi зiйшлися на перенiссi. Сухе обличчя випромiнювало неприязнь. Я щось забелькотiв, бо ж не знав, що сказати. '
 - Чого це ти унадився до нас?.. I вуха в тебе, як вареники... Такi вуха багато вмiщають. Так дай одвiт - правдиво я кажу чи нi? Що ти думаєш про Мазепу та про царя нашого? *
 - Цар... вiн вiд Бога. Так нас учили... Вiн нас вiд ворогiв захищає... А Мазепа?.. Не знаю. Малий я ще тодi був... Анахтему йому в церквi проголосили...
 - Тодi ти був малий, а тепер надто великий. Схоже, що кажеш правду. I все одно тебе треба повiсити на соснi. Про всяк випадок. Стiльки тепер донощикiв розвелося...
 - Я не донощик.
 На обличчi Рубця - й тiнi усмiху. Воно жорстоке й суворе.
 - А хто ж ти такий?
 - Не знаю. Нiхто...
 - Ну, а коли нiхто... Нащо тобi ряст топтати. Бачиш оту сосну, а на нiй товсту гiлляку...
 - Досить, Василю, не лякай хлопця,-обiзвався Борзакiвський.
 - Та який вiн хлопець. У нього вже матня протрухла. Може, вiн уже стонадцять доносiв написав? Занадився до канцелярiї, сидить i слухає.- Й колупнув великим, сливе колiйським ножем землю. Цього ножа носив з собою скрiзь, ним пiдстругував пера й ним же наштрикував сало,
 Я розгубився, але чомусь не злякався. Таки не мiг зрозумiти, жартує чи погрожує насправжки недовiрливий i ядучий Рубець. Чомусь був переконаний, що вiн, не мигнувши оком, може виконати свою погрозу.
 - Не чiпай ти його,-врештi гримнув Борзакiвський.- Твої жарти...
 - А я не жартую,-похмуро кинув Рубець.- Я бачив, як вiн молиться... Вiн дуже святобливий. Нехай поклянеться на хрестi...
 - Та ж ми нiчого не говорили,- обурився Борзакiвський.- Споминали минуле... Яким був Мазепа... Немудрим був, ти сам сказав. Йди, Iване, подивися на конi.
 Я здогадався, що Борзакiвський вiдсилає мене, аби поговорити з Рубцем наодинцi.
 По тому Рубець бiльше мене не чiпав, а моє серце тануло вiд вдячностi Борзакiвському. Таку вже мав вдачу, комусь та офiрувати себе. Нинi офiрував Борзакiвському, а також Улясi, в чому боявся зiзнатися собi. I носив її в своєму серцi, носив скрiзь i повсюди, день за днем, слово за словом перебирав у згадках всi нашi розмови, всi перемови, позирки, почувався щасливим i нещасним, бо в щастя повiрити не мiг, почувався незмiрне багатим на щось таке, що дається тiльки окремим людям, i не хотiв забiгати далеко вперед думкою: що з того буде, мабуть, нiчого, але я й так маю багато. Нi, неправда, я переживав страшенно, адже прагнув одвiтного кохання й сподiвався на нього своїм спраглим серцем. Сподiвався не надiючись.

 * * *

 На Петра i Павла з Глухова приїхав до Чернiгова маршалок двору гетьманського з таємною звiсткою, про яку того ж дня знав увесь хутiр: одразу по закiнченнi успенського посту вiд сина лубенського полковника Якова Маркевича (всi казали: "Вiд Настi-гетьманшi,) прибудуть свати.
 Життя на хуторi над Стрижнем, яке плинуло спокiйно та рiвно, заклекотiло, так клекотить тиха рiчечка, коли вкочується у вузьке русло. Вiд Петра i Павла до кiнця успенського посту часу - кiт наплакав. Роботи вистачало всiм, навiть мене Оленка приставила до дiла: вертiлася перед мною у все нових та нових уборах i запитувала, якi їй найбiльше личать. А я тямив у тому, як баран у Бiблiї. Оленка вертiлася передi мною, й мовби самi сiдали на неї i потiм злiтали люстриновi шнурiвки з золотими та срiбними сiтками, штофнi, полутебеньковi кунтушi, парчевi керсетки... На заручини вона збиралася одягнути кунтуш грезетовий, бiло-рожевий, обкладений срiблом i золотим газом з парчевими закладками; золото й срiбло сяяло, й сяяли Оленчинi очi, й шовком переливалася довга коса, й чимало волосин випручувалися з неї, вилися довкруж голови, творячи з дiвчини кульбабу.
 Але часом i на неї находив якийсь дивний смуток, й тодi вона йшла до мене та тихо просила:
 - Заграй менi, Iваночку, чогось журного. Скоро поїду од батенька... I вже хiба приїду в гостi. I тебе отакого... щирого не побачу.
 I грав я їй "За густими лозоньками бiжить рiчка струєчками, плаче дiвка слiзоньками,; а далi про те, як "..летить стрiла, та уздовж села, ох, чей-лею, та уздовж села. Та убила стрiла вдовиного сина,, а також про те, як каже мати синовi:

 Iди ти, сину, мiж чужi люди,
 Чи не лучче тобi на чужинi буде?
 ...Тяжко, тяжко менi тебе
 З дому одправляти,
 А ще тяжче бiля себе
 В незгодi держати...

 А сам собi спiвав "Чом дуб ж зелений? Лист туча побила. Козак невеселий - лихая година!,
 Оленка ж досидить бiля мене, посумує, а наступного дня прийде веселi й скаже:
 - Оце, Iване, якби вiтець не вiддавав мене замiж, пiшли б ми з тобою в монастир. Я - у свiй, жiночий, ти - у свiй, чоловiчий. Увечерi здибувалися б бiля перелазу. Молилися вкупi.
 На другий день по закiнченнi посту приїхали Якiв з старостами. Якiв привiз усiм гостинцiв i знову чарував усiх веселою вдачею, товариськiстю, шанобою до старших. Милувалися ним усi суспiль, навiть я не мiг не визнати, що наречений красний... I дотепний, i поштивий, i меткий. А ще ж на ньому жупан люстриновий, ще ж шапка з срiбною китицею, ще ж шабля в шагреньових на дiлках з золотими кiльцями. Майбутньому тестевi найдужче сподобався влучною стрiльбою. Полковник кохався в стрiльбi з лука й влаштував стрiлецькi луковi змагання, й молодий Маркевич стрiлив лiпше за всiх козакiв, поступившись тiльки самому полковнику.
 Якiв з старостами вiд'їхали з хлiбом-сiллю, а Полуботок поїхав услiд домовлятися про весiлля, про придане та про iншi необхiднi в такiм дiлi речi. Мене з собою не взяв. Я нудив свiтом i не знав, що менi робити. Одначе полковник небавом повернувся, й один з козакiв, якi його супроводжували, тихцем вручив менi цидулу вiд Улясi В тiй цидулi не було нiчого такого, що б свiдчила про особливу приязнь дiвчини до мене, вона запитувала, що я роблю, чи вивчив якихось нових гарних пiсень, а в кiнцi жартувала, що її Тур, пес, не забув про мене, скучає по менi, гострить зуби й не дочекається, коли я знову стрибну через паркан.
 Я заховав листа в шапку й не скидав її кiлька днiв. Знiмав її десь у шалинi й читав-перечитував цидулу, шукав у нiй потаємного змiсту, знаходив його й не знаходив, але мене радувало вже одне те, що Уляся не забула про мене. Вродив до луках, полях з єдиною думкою - про неї.
 А осiнь стояла пречудова. Ходила понад дозрiлими гречками невидимою хмаркою, надала згори лебединим пiр'ям, розквiтала на водi бiлими лiлiями. Власне, це ще було пiзнє лiто, осiнь вплiталася в нього, як одинока сива волосина в розкiшнi чорнi кучерi.
 Виконавши ту чи ту роботу, я, як i ранiше, любив посидiти в товариствi Борзакiвського, Биковського, Рубця та iнших канцеляристiв. Усi канцеляристи, окрiм кiлькох одружених, жили разом, в однiй хатi, що стояла на Могилках помiж обивательськими будинками, вони називали її куренем. Канцелярiя приймала й вiдправляла всю кореспонденцiю, вiдала пiдкоморними, судовими справами, а наглядав за всiм старший канцелярист, який мав за те хутiр на ранг. Канцеляристи - люди освiченi, майже всi вивчали науки :в колегiях, деякi навiть за кордоном, але й вiйськовi також, любили поширмувати в садочку за хатою на шаблях, поборотися, поборюкатися, але не менше любили попширмувати словами з наук фiлософських, камерних та вiйськових. О, ту вiйськову науку, вичитану з книг, вони знали лiпше за будь-якого полковника, який доскочив свого чину шаблею. Невдовзi я вже знав, що всi канцеляристи рiвнi мiж собою, одначе не однаковi всiм доручають справи. Є доручення, котрi не вносяться до полкового журналу, їх виконують тiльки вельми довiренi особи, такi як Борзакiвський або той-таки Рубець. Можливо, те й породжувало в декого з канцеляристiв заздрiсть, одначе невелику,- пильнi справи вимагали пильного сповнення.
 На той час я також справляв писарськi та канцелярськi обов'язки й справляв старанно, але тiльки в полковничому домi, й мрiяв стати вiйськовим канцеляристом. Канцелярист - людина залежна, але й вiльна у вирiшеннi справ, та я й не вельми шукав для себе повної вiльностi, бо здогадався, що її немає в свiтi. Велике благо зростити в собi квiтку свободи; поливати її, одначе найчастiше трапляється так, що або хробак починає гризти ту квiтку., або настає посуха, або хтось лине окропу й спече її вмить. Гартуєш свiй дух, гартуєш, а далi один прикрий випадок кине тебе до прiрви, й починаєш мучитись, нарiкати на самого себе, чому не був мудрiшим, чому не послухався розумних людей, чому не втишив гордiсть свою. Всi людськi справи марнотнi, але й без них важко, кожна людина повинна знайти своє мiсце, свою роботу, з якої їсти хлiб, я ж i досi не знав, до якого берега приплисти. Яка ти людина - це вирiшує Бог, а як тобi жити в свiтi - ти сам. Я ще не вирiшив цього для себе, можливо, й служба канцеляриста сподобалася менi з споглядання роботи Борзакiвського, Рубця та iнших, але вона засвiтилася менi в пiтьмi життя маленькою свiчечкою й повела далi. Бо ж служба канцеляриста - крок до якогось уряду, крок до Улясi, за недовченого академiста гетьман свою дочку не вiддасть... Не вiддасть вiн, звичайно, й за довченого, i не пiде за мене зроду-вiку Уляна, але ж... хоч помрiяти про це можу!

