      Буття культури немислиме поза тими твірними структурами, які її породжують, зберігають, актуалізують. Їх згасання в силу різноманітних чинників: забуття культурою власних фундаментальних міфічних засновків (Ф.Ніцше), занепад «життєвого пориву» (А. Бергсон, А. Тойнбі), технократизація буття (М. Гайдаґґер), вичерпання «пасіонарного імпульсу» (Л. Гумільов) та ін., перетворює живий організм культури в механічний манекен цивілізації (О. Шпенглер).
      Значущість та дія таких структур проявляється з особливою силою в перехідні періоди історичного становлення, коли відбувається перебудова економічної, політичної, соціальної, духовної сфер, перевіряється на тривкість сама життєвість суспільства, його можливість і здатність відкривати нові культурно-онтологічні горизонти. Європейська історія знає чимало таких прикладів. Античність у т.зв. «вісний час» – виникнення самої філософії, діяльність Сократа, Платона, Аристотеля та ін., що встановила ключові орієнтири в різних галузях буття, в тому числі в сучасній інтелектуальній та науковій свідомості. Англія та Франція рубежу XVI–XVII ст. – витоки емпіризму та раціоналізму, що започаткували лінії трансцендентального суб’єктивізму та панування науки в новоєвропейській історії. Німеччина XVIII–XIX ст. – феномени німецької класичної філософії та романтизму, які подарували світу критичну настанову свідомості, ідею синкретичності акту пізнання і творчості. Російська імперія XIX–XX ст. – «срібний вік» російської культури, котрий дав цілий каскад оригінальних рішень у філософській, літературній, художній сферах. 
      Сучасна Україна переживає перехідний період своєї історії. Формування національної самосвідомості, народження автономної державності, здобуття самостійності в економічній, правовій, культурній сферах пред’являють до тих, хто сьогодні здійснює зазначені процеси – політикам, керівникам, митцям, ученим, філософам та ін., особливі вимоги, і насамперед, – необхідність персональної відповідальності. Реальна дія твірних структур в культурі не детермінується соціально-політичними колізіями. Ці структури, що втілюють у собі багатогранний, мозаїчний характер творчості, представляють акт спонтанності свідомості, її свободи, і неможливі поза тим, що Ф.Ніцше називав теоретичною совістю, М. Гайдеґґер – присутністю (Dasein), М. Бахтін – вчинком.
      Одне із фундаментальних втілень ідеї твірної структури – феномен поетичного мислення – концепт, який дістав свою експлікацію у ХХ ст. під впливом ідеї трагічного пізнання Ф. Ніцше, дадаїзму Т. Тцара, театру жорстокості А. Арто, фундаментальної онтології М. Гайдеґґера, філософії вчинку М. Бахтіна, граматології differAnce Ж. Дерріда та ін. У цих межах поетичне мислення передбачає артикуляцію поза раціональних процедур мислення, що вимагають від людини інтелектуальної, вольової, естетичної, екзистенційної напруженості, обрання в якості шляху до істини не-потаємності (ἀλήθεια) мови поезії (М.Гайдеґґер). В своїх античних витоках поетичне мислення суть ποίησις – творчість або ви-творення як дія.
      Серед множини твірних структур в культурі – мова як спосіб існування людини у світі, що найбільш повно розкривається в аспектах сказання, писання, читання. Сказання відкриває собою історію самосвідомості людства. Підтвердженням тому є творчість Гомера та Гесіода. Писання розвиває і поглиблює цю історію. Багатство сучасної англійської мови обумовлене творчістю В. Шекспіра, Ч. Діккенса, Дж. Джойса та ін., російської – О. Пушкіна, М. Гоголя, Ф. Достоєвського, Л. Толстого та ін., української – Т. Шевченка, І. Франка, Лесі Українки та ін.
      Сьогодні здебільшого твірний характер цих структур віддано забуттю. Сказання, віднесене до архаїчного, безповоротно минулого, сприймається на рівні казок та байок. Писання стає родом комерційної діяльності, мірило якої – наклад, кількість проданих примірників, сума гонорару, а самі письменники перестають бути володарями людських душ. Читання вихолощується, редукується до інтелектуальної процедури із запам’ятовування певного масиву інформації. Так, вам пропонують за 90 хвилин вивчити всього Платона або Ґ. В. Ф. Геґеля, Ф. Достоєвського або Л. Толстого. Подібне ставлення, на мій погляд, – шлях, що веде в нікуди, до атрофованості в людині кристалів її духу як результатів самозаглибленої роботи.
      Становлення самобутності вітчизняної культури немислиме без того, що називається європеїзацією національних мисленнєвих навичок. Цей процес, як на мене, в корені відрізняється від того, що називається вестернізацією. Остання має яскраво виражений ужитковий, соціально-політичний вимір і носить характер епігонства, наслідування, а не відтворювання. Європеїзація передусім є інтеграція, спілкування вітчизняної та європейської культур, простір, в якому здійснюється оволодівання досягнутими метафізичними горизонтами: самостійністю мислення, відповідальністю за здобуті результати, спроможністю піддавати критичному осмисленню власні основи буття. Іншими словами, опанування тим, що накреслене в самих витоках європейської культури і дане у вигляді завіту Дельфійським оракулом: «Пізнай себе!». В цьому плані важливо звернутися до Античності – джерела європейської культури.
      В дисертації ставиться завдання історико-філософської реконструкції метафізичного змісту поетичного мислення Античності в аспектах сказання, писання, читання.
      Основою прояснення метафізичного змісту поетичного мислення Античності виступає едіпологія Софокла – «поетична реалізація смислового змісту епохи» (С. Аверінцев). Едіпологія Софокла, по-перше, являє собою породження «вісного часу», по-друге, концентрує в собі аспекти сказання, писання, читання, по-третє, втілює ідею трагічного самопізнання, по-четверте, містить поруч з раціональними і позараціональні процедури мислення, по-п’яте, показує в якості шляху до не-потаємного характеру істини мову поезії. Експлікація закладених в едипології Софокла думок здійснюється в історико-філософському контексті фундаментальних культурно-онтологічних і філософсько-антропологічних ідей європейської метафізики.
      Мета дослідження – розкриття метафізичного змісту поетичного мислення Античності як твірної структури в аспектах сказання, писання, читання на основі історико-філософського аналізу трагічного самопізнання в едіпології Софокла як поетичної реалізації смислового змісту Античності.
      Мета конкретизується такими завданнями:
1.	Розкрити семантичні, етимологічні, кінематичні аспекти сказання як горизонту поетичного мислення Античності.
2.	Показати взаємодію хтонізму, героїзму, діонісійства як породжувального лона та трагічної основи поетичного мислення Античності.
3.	Розглянути ключові міфологічні функції сказання в контексті трагічного самопізнання Едіпа.
4.	Проаналізувати твірні основи сказання як об’єктивного виміру трагічного самопізнання Едіпа.
5.	Охарактеризувати фігуру оповідача і показати специфіку сказання як мовного акту.
6.	Дослідити структурні, методологічні, екзистенціальні, функціональні аспекти взаємодії поета і писання.
7.	Провести змістовний аналіз феномена дбання як твірної основи трагічного самопізнання в едіпології Софокла.
8.	Дати аналітику структурних елементів знання в трагічному самопізнанні Едіпа.
9.	Провести аналіз діалогу в «Царі Едіпі» як твірної структури трагічного самопізнання.
10.	Розглянути діалог як твірну структуру пойесисного дійства в контексті антропологічного повороту Античності.
11.	Показати едіпологію Софокла як пойесисне розгортання фундаментального питання про буття людини.
12.	Розкрити едіпологію Софокла і міф про печеру Платона як дві парадигми осягнення буття в їх відмінності та комплементарності.
13.	Показати пойесисну природу античної трагедії способом аналізу «Поетики» Аристотеля.
14.	Проаналізувати фігуру читача і читання як досвід по-дійності і темпоральності буття.
      Об’єкт дослідження – метафізичний зміст поетичного мислення Античності як твірної структури в аспектах сказання, писання, читання.
      Предмет дослідження – сутнісні, структурні, екзистенціальні аспекти феномена поетичного мислення Античності.
      Методи дослідження. Методологія, що використовується у дисертації, сходить до принципів історичності, компаративності, компліментарності та основана на фактологічному, концептуальному і критичному матеріалі, який міститься у працях сучасних вітчизняних та зарубіжних істориків філософії. Предметно-концептуальний аналіз трагічного самопізнання в едіпології Софокла як поетичної реалізації смислового змісту Античності в контексті її зв’язку з фундаментальними, культурно-онтологічними і філософсько-антропологічними ідеями європейської культури, і тематизація на цій основі феномена поетичного мислення як твірної структури в аспектах сказання, писання, читання здійснювались з використанням методичних можливостей дискурсивних підходів діалектики, феноменології, фундаментальної онтології, філософської герменевтики, семіотики, структуралізму.
      Наукова новизна роботи. Наукова новизна дослідження полягає в тому, що вперше у вітчизняній науці на основі аналізу едіпології Софокла здійснюється комплексна історико-філософська реконструкція метафізичного змісту фундаментальних структур поетичного мислення Античності: сказання, писання, читання.
      В рамках розробленої концепції здобуті науково-теоретичні результати, які конкретизують основний дослідницький висновок:
–	показано, що сказання в сукупності семантичних, етимологічних, кінематичних аспектів виступає трансцендентним горизонтом і породжувальним лоном поетичного мислення Античності, являючи собою вимовлене слово, котре задає певний порядок подій, в межах яких здійснюється твірна дія трагічного самопізнання як висвітлення основ власного буття;
–	розкрито, що сказання як міфічна основа поетичного мислення Античності представляє взаємодію хтонізму, героїзму, діонісійства, яка породжує в едипології Софокла в сакральному вимірі – теомахію, а в профанному – трагічне самопізнання в об’єктивних (таємне знання, знання-влада, самопізнання) і суб’єктивних (страх, гнів, гординя, каяття, співстраждання) елементах;
–	встановлено, що функції пророцтва, покарання, визволення, очищення в едипології Софокла персоніфіковані іменами Аполона, Діоніса, Тюхе, взаємна конфігурація яких втілює фундаментальну ідею вічного повернення і визначає міфічні віхи трагічного самопізнання Едіпа;
–	обґрунтовано, що антиномічність і серединність Ероса задає такі фундаментальні структури як запитування, несамовитість, героїчність, мандрівництво, і виступає об’єктивною твірною основою трагічного самопізнання як еротичного сходження душі до самої себе;
–	досліджено, що оповідач в оптико-онтологічній комплементарності фізичної сліпоти і духовної зрячості містико-екстатично здійснює сказання як мовний акт, який в своїй енергійності і субстанціальності символічно, феноменологічно, міметично і телеологічно являє собою ритуальний спів, в якому створюється міфопоетична картина світу;
–	показано, що писання як твірна дія в своїх етимологічних, методологічних, функціональних, екзистенціальних аспектах утворює філософсько-антропологічний вимір поетичного мислення Античності, актуалізуючи такі структури як дбання, знання, діалог, виявлені в едипології Софокла;
–	розкрито, що дбання в комплементарності власного і невласного модусів існування, а також цілісності, тривожності, могутності, зверненості виступає суб’єктивною твірною основою трагічного самопізнання Едіпа;
–	встановлено, що таємне знання, знання-влада, самопізнання являють собою самостійні буттєві регіони зі своєю топологією і проблематикою, і в своїй подійності гносеологічно задають трагічний шлях Едіпа;
–	досліджено, що діалог в трагедії «Цар Едіп» є твірною структурою, запитувальний характер якої об’єктивно, психологічно і екзистенціально визначає одчинення Едіпом істини свого буття;
–	встановлено, що діалог як історико-філософський феномен являє собою осердя поетичного мислення Античності, конституюється генетичними, культурно-онтологічними, історичними, пойесисними аспектами; шляхом компаративного аналізу едіпології Софокла і сократичних діалогів показано фундаментальність іронії, майєвтики, наведення в розкритті діалогу як твірної структури;
–	виявлено, що едіпологія Софокла в своєму метафізичному вимірі є пойесисне розгортання фундаментального питання про буття людини, де хтонічне розуміння з погляду вікових змін заступається героїчним в контексті здобутої слави і влади, а останнє долається діонісійським баченням людини як істоти, чиє буття викликає священний жах;
–	на основі порівняльного аналізу едипології Софокла і міфу про печеру Платона – поетичної і метафізичної реалізації смислового змісту Античності відповідно – показано їх тотожність, відмінність і комплементарність як двох парадигм осягнення буття;
–	на основі аналізу «Поетики» Аристотеля розкрито серединний, динамічний, твірний характер античної трагедії в її генетичних, змістовних, телеологічних, організаційних, сакральних аспектах;
–	показано, що читання в своїх семантичних, етимологічних, темпоральних характеристиках виступає невід’ємною твірною структурою досвіду історико-філософської реконструкції поетичного мислення Античності; читач як посередник між сказаним, написаним і зрозумілим герменевтично перевідтворює об’єктивні і суб’єктивні елементи сказання і писання.
      Оскільки дисертаційне дослідження пов’язане з вивченням істотних, структурних, екзистенціальних основ поетичного мислення Античності, то теоретична і практична значущість визначається новизною і змістом здобутих результатів, які дозволяють розглядати поетичне мислення як твірну структуру в аспектах сказання, писання, читання в єдиному історико-філософському континуумі. Дане дослідження дозволяє розширити культурно-онтологічні і екзистенціальні основи культури як такої.
      У вступі обґрунтовано актуальність теми, визначено об’єкт, предмет, мету та завдання дослідження, розкрито його теоретично-методологічні засади, сформульовано одержані концептуальні положення, які відзначаються науковою новизною, встановлено теоретичне і практичне значення дослідження, подано форми апробації матеріалу.
      Перший розділ «Пропедевтичні аспекти розкриття теми дисертаційного дослідження» присвячений розкриттю історико-філософських меж даної наукової проблеми, обґрунтуванню едіпології Софокла, встановленню семантичних меж феномену «пойесіс» як основи експлікації поетичного мислення Античності, аналізу філософсько-гуманітарних підвалин дослідження.
      У підрозділі 1.1. «Історико-філософські межі даної наукової проблеми» розкриваються витоки поетичного мислення в сучасному культурно-онтологічному просторі: ідея «трагічного пізнання» у Ф. Ніцше, дадаїзм Т. Тцара, Р. Хюльзенбека, Х. Балля, Г. Арпа, театр жорстокості А. Арто, фундаментальна онтологія М. Гайдеґґера, філософія вчинку М. Бахтіна, граматологія Ж. Дерріда та ін. Автор аналізує їх погляди і приходить до висновку, що концепт поетичного мислення передбачає собою, по-перше, артикуляцію позараціональних процедур мислення (інтуїція, ґештальт, вчування, піклування та ін.), що вимагають поруч з інтелектуальною, вольовою, естетичною напруженістю, співучасті людини, його екзистенціальної стурбованості, що споріднює поетичне мислення, поряд з вищезазначеними концепціями, з проектом філософії життя В. Дільтея, філософською антропологією та ідеєю ordo amoris М. Шелера, філософською герменевтикою Г.-Ґ. Ґадамера, філософією культури Е. Кассірера. По-друге, твердження позасистемного характеру творчості, що визволяє місце не тільки для осяяння, філософської несамовитості, свободи пізнання, але і для принципової неповноти, незавершеності знання і творіння, звідки близькість поетичного мислення в історичній ретроспективі ідеям Леонардо да Вінчі, екзистенціальним прозрінням С. Кіркегора, а в сучасному полі – математичним ідеям К. Ґьоделя. По-третє, обрання в якості шляху до істини як непотаємного (ἀλήθεια) мови поезії (М. Гайдеґґера), відмова від слів як універсальних понять (Ж. Дельоз, Ф. Ліотар), асоціативність мислення (Ю. Кристєва), ідіографічність мислення (Ж. Батай), демонтаж логоцентризму (Ж. Дерріда).
      Артикуляція феномена поетичного мислення, з одного боку, викликана тиранічним пануванням саєнтистського напряму культури, з другого, – відображає ключову для європейської традиції спрямованість думки, волі, почуття на виведення буття в непотаємне, словесний вимір якого безпосередньо відкриває такі фундаментальні структури як сказання, писання, читання.
      Апологія сказання або міфу в сучасній культурі відкривається працями Дж. Віко та Ф. В. Й. Шеллінга, що прагнули показати породжувальний характер міфу як джерела культури. Цікавість до міфу обумовлена пошуком онтологічних основ наук, мистецтва, права. У мозаїці міфічної проблематики: проект «життєвого світу» Е. Гуссерля, філософія символічних форм Е. Кассірера, психоаналіз З. Фрейда, діалектика міфу О. Лосєва, концепція паралогічного мислення Л. Леві-Брюля, структурна антропологія К. Леві-Строса, семіотика міфу Р. Барта та ін.
      Основне призначення міфу – бути ферментом культури. В цьому сенсі є примітним неодмінний інтерес до античної міфології: І. І. Вінкельман, Ф. Шиллер, Ф. В. Й. Шеллінг, Ґ. В. Ф. Геґель та ін. В сучасному просторі культури, завдяки роботам Ф. Ніцше, Е. Кассірера, М. Гайдеґґера, К. Хюбнера, В. Іванова, О. Лосєва, С. Аверінцева, Ф. Кессіді, М. Лівшиця, О. П’ятигорського, А. Сьомушкіна та ін., античність постає не архаїчним минулим, але позачасовим теперішнім, чиї інтуїції присутні у різних культурно-онтологічних, філософсько-антропологічних, соціально-політичних проектах.
      Інтерес до міфу пов’язаний також з пошуком національних коренів, що знайшло відображення у працях Г. Аляєва, Є. Бистрицького, А. Бичко, І. Бичко, П.Гнатенка, А. Єрмоленка, В. Лісового, М. Поліщука, М. Поповича, М. Савельєвої, Я. Стратія, А. Тихолаза, Ю. Шабанової та ін.
      Розуміння міфу неможливе поза фігурою оповідача, який розгортає міфопоетичну картину світу. Тут виникає проблема сказання як мовного акту, основа розкриття якого закладена роботами Г. П. Грайса, Н. Гудмана, Дж. Катца, Дж. Л.Остіна, Х. Патнема, Дж. Р.Сьорла, П.Ф. Стросона, Н. Хомського та ін.
      Сучасна ситуація у філософії характеризується пильною увагою до мови, об’єднуючи собою філософію життя (Ф. Ніцше, В. Дільтей), аналітичну філософію (Б. Рассел, Л. Вітгенштейн), феноменологію (Е. Гуссерль, Р. Інгарден), фундаментальну онтологію (М. Гайдеґґер), екзистенціалізм (Ж.-П. Сартр, А. Камю), герменевтику (Г.-Ґ. Ґадамер, П. Рікьор), структуралізм (К. Леві-Строс), лінгвістичну філософію (Ф. де Соссюр, Л. Єльмслєв), філософію мови (Н. Хомський, П. Стросон, Дж. Сьорл), постмодернізм (М. Бланшо, Ж. Батай, Ж. Дельоз, Ж. Дерріда, Ю. Кристєва, У. Еко), що задали розуміння таких концептів як «письмо», «автор», «читання» та ін.
      Якщо сказання належить до усної традиції, то писання фіксує певну загальну артикульованість в роботі психіки, свідомості, культури як умови наукового, естетичного, повсякденного досвіду, утворення соціального простору, суспільної комунікації, що знайшло відображення в працях Ж.-Ж. Руссо, Ґ. В. Ф. Геґеля, Ф. де Соссюра, Е. Гуссерля, Ж. Дерріда та ін.
      Письмо – немислиме поза автором. Автор – парадигмальна фігура співвіднесення результатів творчої діяльності з певним суб’єктом цієї діяльності. Фігура автора аналізується у працях Р. Барта, Х. Аренд, Ж. Дерріда, Р. Інгардена, М. Бахтіна, І. Ільїна, В. Подороги, М. Єліфьорової, Т. Мордовцевої та ін.
      Читання являє собою сукупність практик, методик і процедур роботи з текстом, що знайшло відображення в роботах Ф. Шлейєрмахера, Ф. Ніцше, В. Дільтея, Г.-Ґ. Ґадамера, Ж.-П. Сартра, П. Рікьора та ін. Від 60-х рр. ХХ ст. читач розглядається як повноправний спів-автор твору. Згідно з У. Еко є тексти, що створюються в процесі співробітництва з адресатом так, що сам початковий текст є пластичний тип, який створює для читача відмінні ситуації інтерпретаційного вибору. В цьому зв’язку є цікавою увага до Едіпа як ключової фігури дослідження. Едіп – предмет численних рефлексій, що знайшли відображення в працях Ф. Ніцше, З. Фрейда, Ж. Кокто, Ж. Дельоза, Ф. Гваттарі, П. П. Пазоліні, С. Аверінцева, О. П’ятигорського, В. Ярхо та ін. Автор наполягає на тому, що неможливо дати одне єдино правильне тлумачення цього образу, але адекватне розуміння можливе в комплементарності представлених поглядів.
      Феномен поетичного мислення має філософсько-антропологічну спрямованість, буття людини – центр метафізичних рефлексій філософії життя (Ф. Ніцше, В. Дільтей), філософської антропології (М. Шелер), фундаментальної онтології (М. Гайдеґґер), екзистенціалізму (Ж.-П. Сартр, А. Камю, М. Бердяєв, Л. Шестов та ін.), постмодернізму (Ж. Дельоз, Ф. Гваттарі, Ю. Кристєва та ін.), Київської антропологічної школи в особі В. Шинкарука, М. Поповича, І. Бичка, А. Бичко, Є. Бистрицького, М. Савельєвої, В. Табачковського, А. Тихолаза та ін., дніпропетровських філософів – П. Гнатенка, Г. Заїченка, О. Корха, В. Окорокова, В. Панфілова, В. Пронякіна, Ю. Шабанової, В. Шубіна, а також Г. Аляєва, О. Хоми та ін.
      Розуміння твірного характеру поетичного мислення неможливе поза ідеєю і досвідом діалогічності як по-дійності (у відповідності до подвійності смислу російської категорії «со-бытие») різних культур, що показано в працях М. Бубера, О. Больнова, Г.-Ґ. Ґадамера, О. М. Ф. Розенштока-Хюссі, Ф. Розенцвейга, Ф. Ебнера, М. Бахтіна, В. Біблера, Ю.Лотмана, В. Табачковського, С. Франка, а також Г. Аляєва, А. Бичко, І. Бичка, П. Гнатенка, В. Окорокова, В. Пронякіна, М. Савельєвої, Ю. Шабанової та ін.
      В цілому ж підбиваючи підсумок огляду літератури, необхідно сказати, що у вітчизняній філософській літературі нема робіт, в яких би здійснювалася концептуальна історико-філософська реконструкція метафізики поетичного мислення Античності.
      У підрозділі 1.2. «Феномен ποίησις і едіпологія Софокла: експозиція і фрейм дослідження» експліковані формальні і змістовні сторони феномена поетичного мислення Античності. Концепти «поетичне мислення», «пойесисне дійство», феномен ποίησις тотожні і сходять до платонівської ідеї «ποίησις» як переходу із небуття у буття, що розглядається під кутом проблеми самопізнання як вищого прояву творчого акту, даного у виді завіту-імперативу в Дельфійському храмі «Пізнай себе!».
      Формально поетичне мислення задається концептами «сказання», «писання», «читання», кожен з яких автор закріплює за рубриками: ποίησις-1, ποίησις-2, ποίησις-3, підкреслюючи їх твірний характер. Ποίησις-1 – сказання – образ світу, який у своїй анонімності онтологічно, гносеологічно, аксіологічно, трансцендентально і трансцендентно визначає умови буття людини у світі в його словесному вимірі. Ποίησις-2 – писання – творчій процес, де не тільки персоніфікується цей завданий у виді тої ж фабули образу світу, але і розсуваються, істотно перетворюються його горизонти. Нарешті, ποίησις-3 – читання – таке прилучення до явищ культури, в якому здійснюється відкриття в самій людині нових рівнів буття, і де читач – співавтор письменника.
      Аналітика цих концептів вимагає звертання до змістовної сторони питання. Такою виступає едіпологія Софокла: «Цар Едіп», «Едіп у Колоні», «Антігона» як «поетична реалізація смислового змісту епохи» (С. Авєрінцев).
      Автор поділяє думку Е. Вебера, О. П’ятигорського, В. Ярхо та ін., що в долі Едіпа Софоклом показана проблема самопізнання в її трагічності. При цьому автор в роботі показує і саму трагедію як твірну структуру, що породжує певний метафізичний досвід.
      Твірний характер сказання, писання, читання розкривається автором із самої сутності феномена ποίησις як «витворення», попередня розмітка якого дозволяє виділити цілий ряд аспектів. Перший – звертання до витоків мови як умови щирості, досвіду оповідача, письменника, читача. Другий – сам виток мови як внутрішня форма (В. Гумбольдт) в по-дійності розмаїття словесних силових центрів, втілених фігурами оповідача і письменника, та відтворення творчого акту читачем. Третій – дія, що виводить в непотаємне невичерпність потенцій витоку мови.
      В підрозділі 1.3.«Філософсько-гуманітарні основи дослідження даного феномена» обґрунтовується історико-філософська спрямованість роботи і розглядається покликана методологія. Автор висуває чотири основи історико-філософської спрямованості роботи: 1) розкриття артикульованих Софоклом в едіпології ідей в культурно-онтологічному контексті «вісного часу»; 2) історичність існування людини в її унікальності і тимчасовості існування; 3) введення полюса дослідника в контекст філософсько-антропологічних ідей Античності; 4) розкриття сказання, писання, читання як твірних структур в історико-філософській інтенції переходу від Міфу до Логосу.
      Фундаментом дослідження виступає феноменологічний метод, розкритий в працях Е. Гуссерля, Р. Інгардена, М. Гайдеґґера, П. Рікьора, Г. Шпета, В. Молчанова та ін. Показаний М. Гайдеґґером зв’язок між феноменологією як дослідницькою настановою та її етимологією став основою для аналізу цілого ряду важливих понять, якими характеризується феномен поетичного мислення, а саме: витвір, сказання, писання, читання, діалог та ін.
      Автор широко використовує евристичний потенціал, закладений роботами Ґ. В. Ф. Геґеля, В. Дільтея, Е. Кассірера, К. Хюбнера, М. Бахтіна, О. Лосєва, Ю. Лотмана, В. Подороги та ін., що багато в чому забезпечило новизну здобутих результатів.
      Застосовуючи можливості фундаментально-онтологічного аналізу автор показав, що дбання, по-перше, має твірний характер, по-друге, як експлікація власного буття Едіпа фундує шлях його трагічного самопізнання, по-третє, являє собою ту екзистенціальну вісь, яка скріплює по-дійність сказання, писання, читання. Поруч з дбанням істотною частиною фундаментально-онтологічного аналізу виступає процедура деструкції історії онтології. Мето логічно було важливо деструктурувати цілий перелік фундаментальних понять, вироблених Античністю, які обумовлюють собою досліджуваний феномен поетичного мислення: τέχνη, δόξα, ἐπιστήμη та ін.
      Діалектика вживається автором у двох аспектах: по-перше, як встановлення категоріального фрейму того або іншого поняття, по-друге, як динаміка розвитку обраної лінії розкриття сюжету, а саме, едіпологія Софокла розглядається як пойесисне розгортання фундаментального питання про буття людини.
      Використовуючи принципи структуралістської методики автор показує як ви-творення стає тою базовою структурою, виходячи із якої інтерпретуються сказання, писання, читання; висвітлюються семантичні, етимологічні, кінематичні аспекти сказання як горизонту поетичного мислення; виділяються основні бінарні опозиції, котрі фундують собою шлях трагічного самопізнання Едіпа, і відповідно в його змістовних рамках і феномен поетичного мислення: хтонічне/героїчне, раціональне/ірраціональне, знання/невігластво, приреченість/свобода, повсякденність/екстраординарність, покарання/визволення.
      В розкритті теми були використані також досягнення семіотики, чиї методологічні можливості закладені Ч. Пірсом, Ф. де Соссюром, Е. Кассірером, Л. Єльмслєвим, і розвинуті Ч. Моррісом, М. Трубецьким, В. Проппом, Ю. Тиняновим, Ю. Лотманом, Б. Гаспаровим, В. Топоровим, В. Успенським та ін.
      Нарешті остання методика, яка охопила собою весь концептуальний фрейм роботи в його формальних і змістовних аспектах, – герменевтика, рубежі якої визначені в працях Ф. Шлейєрмахера, В. Дільтея, М. Гайдеґґера, Г.-Ґ. Ґадамера, П. Рікьора, Г. Шпета та ін. Тлумачна робота будується автором виходячи із трьох взаємопов’язаних між собою горизонтів. Перший – витлумачення того, що саме трагічне самопізнання складає домінанту едіпології Софокла. Другий – витлумачення ідей, артикульованих Софоклом в контексті поглядів Протагора, Сократа, Платона, Аристотеля, Е. Кассірера, С. Аверінцева, В. Іванова, О. Лосєва, А. П’ятигорського, М. Гайдеґґера та ін. Третій – розкриття фундаментальних твірних структур сказання, писання, і особливо читання, де є неминучим поліфонізм наявних точок зору.
      Другий розділ «Сказання як горизонт і породжувальне лоно поетичного мислення Античності (Ποίησις-1)» присвячений розкриттю таких аспектів: семантичних, етимологічних, кінематичних, що визначають смислові скріпи поетичного мислення з боку сказання; подійних, що задають конститутивні риси трагічного самопізнання; функціональних, що обумовлюють спрямованість трагічного самопізнання; твірних, що безпосередньо показують механізм трагічного самопізнання як пойесисного дійства; фігури оповідача та специфіки мовного акту як витворення та об’єктивації буття посередництвом слова.
     В підрозділі 2.1. «Семантичні, етимологічні, кінематичні аспекти сказання як горизонту поетичного мислення» розглядаються умови, при яких сказання в своїй апріорності й анонімності онтологічно, гносеологічно, аксіологічно, траснцендентно і трансцендентально визначає буття світу та людини в ньому. Семантично сказання тотожно міфу. Автор, використовуючи досягнення Ф. В. Й. Шеллінга, Е. Кассірера, П. Хюбнера, М. Еліаде, О. Лосєва, О. П’ятигорського та ін. в області міфу, показує, що твірний характер поетичного мислення обумовлює присутність у ньому сказання як вимовленого слова, повідомлення, вісті, фабули, а не казки, байки, пересудів, в яких сказання спадає за умови втрати цієї твірної потужності.
     Етимологічно сказання розкривається у спектрі фундаментальних структур. По-перше, «каз» (коренева форма, утворена від «казати» відповідно до «Sаgе» М. Гайдеґґера) – виток, opera operans (М. Мамардашвілі) або внутрішня форма (В. Гумбольдт), здатна створювати інші форми. В суті «каза» закладена комплементарність дій «казати» і «здаватися» (у відповідності до російського деривату «казаться»), яка визначає оптико-онтологічну подійність непотаємності та омани. По-друге, «за-каз» – потаємність «каза», що створює умови для сказання як інструменту помислення мислі (С. Аверінцев). По-третє, «на-каз» – дія, що вводить у «каз» оповідача, завдяки чому останній здатний здійснювати символічну дію – формування міфопоетичної картини світу. По-четверте, «по-каз» – дія, що виводить оповідача із «каза» – артикуляція міфопоетичної картини світу і основа сказання як інструменту повідомлення мислі адресату (С. Аверінцев). По-п’яте, «у-каз» – дія, що утримує твірну владу «каза» як витоку мови, і дозволяє «казу» «казати», а не «казаться» (рос.).
      Кінематично сказання задається, по-перше, пафосом – оргіастичним началом, що виступає основою владної дії «каза» і основою сказання як світлотіні буття. По-друге, мімезисом – вбудовуванням оповідача в наказово-показувальний ритм «каза», утримання якого визначає мімезис як відтворення, а не уподібнення або наслідування. По-третє, метафорою – такої змінної у бутті оповідача, завдяки якій він здатний перебувати у владі «каза», бути його провідником у профанне буття. 
      Підрозділ 2.2. «Взаємодія хтонізму, героїзму, діонісійства як породжувальне лоно і трагічна основа поетичного мислення» присвячений дослідженню подійних аспектів, що міфічно конституюють трагічне самопізнання Едіпа. Як породжувальне лоно і трагічна основа поетичного мислення, сказання розкривається в подійності хтонічної, героїчної, діонісійської міфологій. Дана подійність, на думку автора, визначає розуміння давньогрецької трагедії, і зокрема, едіпології Софокла, як священного, а не естетичного дійства, і як породжувального комплементарність таємного знання (τέχνη), знання-влади (δόξα), самопізнання (ἐπιστήμη). Ці три види знання реалізуються в станах страху (φοβερόν), гніву (μῆνις, ὀργή), каяття (μετάνοια), співстраждання (ἐλεεινόν), що суб’єктивно-психологічно та об’єктивно-структурно конституюють феномен поетичного мислення. Автор показує, що якщо в сакральному вимірі едіпологія Софокла являє собою битву богів, то в антропологічному – трагічне самопізнання. Енергійними вузлами проникнення сакрального в профанне виступають: φρήν – душа, серце, груди, а також пам’ять, спомин, пов’язані з мнемонічними функціями душі; νόος – розум – одна з вищих чеснот античності, пов’язана з мистецтвом прорікання, пошуком і баченням істини як непотаємного (ἀληθεία); ὄλβος – щастя і благоденство, дароване і відняте богами.
      У підрозділі 2.3. «Функціональність сказання в контексті трагічного самопізнання» розкриваються фігури Аполлона, Діоніса, Тюхе, що міфічно визначають подійний ряд трагічного самопізнання в їх фундаментальних функціях: профетичної, каральної, визвольної, катартичної.
      Софокл, як відомо, – апологет культу Аполлона, і Феб в едіпології займає разом з Діоніном і Тюхе, одне з ключових місць. Ономатодоксійний аналіз імені Аполлона на основі досліджень О. Лосєва дозволив автору виявити позначені вище міфічні функції. Пророцтво в своїй сповіщальності запускає механізм самопізнання і покарання розділом цілісності буття на об’єктивний порядок речей та його суб’єктивне невідання, що і демонструє прибуття Едіпа в Дельфи. Покарання являє собою сповіщеного у пророцтві об’єктивного плану буття і от така розв’язка «Царя Едіпа» в самоосліпленні героя. Визволення є результат самопізнання як вираження внутрішньої стійкості людини, завдяки якій долаються наявні умови існування, що показано Софоклом фактом таємничої смерті Едіпа в «Едіпі в Колоні», коли той стає духовним заступником Афін. Нарешті, очищення суть встановлення нових горизонтів бачення світу та людини в ньому, що знайшло відображення в знаменитому спорі Креонта та старшої дочки Едіпа в трагедії «Антігона».
      Компаративний аналіз фігур Аполлона та Діоніса показав їх комплементарність у символічному синтезі лука і тірса, пеана і дифірамба, ліри та флейти, поезії і музики, Муз і менад, олімпійського і хтонічного культів, монади та діади, монізму та різноманітності, об’єктивної оформленості та суб’єктивного самопізнання. Тюхе – символ постійності непостійної долі (А. Синіцин). Текстологічний аналіз показав, що онтологічність присутності Тюхе в бутті Едіпа визначається часовим, антиномічним, подійним, детермінуючим, імовірнісним, генетичним, сповіщальницьким, божественним аспектами. Автор показує, що Тюхе стосовно Аполлона та Діоніса виступає змістом профетичної, реалізацією каральної, виправданням визвольної, розкриттям катартичної функції. При цьому, ці три боги втілюють собою фундаментальну для Античності ідею вічного повернення, темпорально визначену синтезом сакрального (καιρός) і профанного (χρόνος) часів, надаючи собою основу подійного ряду пойесисного дійства.
      Підрозділ 2.4. «Твірна основа сказання як об’єктивний вимір трагічного самопізнання» розкриває антиномічність і серединність Ероса як об’єктивну міфічну основу заглиблення у суб’єктивність, у світлі якої трагічне самопізнання постає як еротичне сходження душі до самої себе. На думку автора, інцестуальний зв’язок, про який писав З. Фрейд, розкриваючи суть Едіпового комплексу, є тільки наслідок, а істинною причиною, що проявилася з жахливою силою в долі Едіпа і сподвигла його до самопізнання, виступає саме антиномічність і серединність Ероса.
      Еротична природа пізнання – одна з характерних рис античності. Дієслово γιγνώσκω означає як «пізнавати», так і «вступати в статеві стосунки», а ἔρως як чуттєва любов – корінь ἐρωτάω – «питати», «запитувати». Поза творчою, перетворювальною потужністю Ероса неможливі ні діонісійська оргіастичність, ні аполлонійська оформленість буття, ні трагічне самопізнання, ні сам феномен поетичного мислення.
      Автор аналізує початок третього стасима «Антигони», де оспівується Ерос, і виділяє такі його риси як міць, непереможність, спрямованість, блукання, володарювання, антиномічність, що робить співзвучним розуміння Ероса Софоклом платонівській концепції, викладеній у «Бенкеті» і «Федрі». Автор проводить компаративний аналіз між софоклівським Едіпом і платонівським Еросом, де виділяє генетичний, соматичний, психологічний і метафізичний ракурси.
      Генетичний ракурс полягає у схожості походження Ероса і Едіпа, в їх двоїстості і серединності. Соматичний ракурс підкреслює моменти тілесної схожості Ероса і Едіпа: негарність першого і скаліченість ніг другого. Психологічний ракурс розкриває схожість поведінкових реакцій Ероса і Едіпа: гнів, запальність, неспокій, що доповнюються хоробрістю, силою, сміливістю. Однак ключовим автору здається саме метафізичний ракурс, що розкриває схожість Ероса і Едіпа в контексті запитування, несамовитості, мандрівництва, що утворюють умови для самопізнання і виходу на новий рівень бачення буття. Едіп – мистецький запитувач не у смислі підготовленості, але несамовитості пошуку істини, запитування – одна за головних складових «Царя Едіпа». Чотири блага, даровані несамовитістю і виділені Платоном: прорікання, очищення, натхнення, ідеальна любов, в своїй повноті і антиномічності проявились в трагічній долі Едіпа. Мандрівництво доповнює собою запитування і несамовитість Едіпа, виступаючи важливою умовою трагічного самопізнання, що демонструється навіть на фонетичному рівні, де мандри – ἀλητεία, а істина – ἀλήθεια. Аби здобути істину власного існування, необхідно здійснити подорож. Блукання Едіпа позначене зовнішніми (Фіви, Кіферон, Корінф, Дельфи, Колон) і внутрішніми (таємне знання, знання-влада, самопізнання) віхами.
      У підрозділі 2.5. «Оповідач і мовний акт: витвір і об’єктивація буття посередництвом слова» аналізуються оповідач як створювач міфопоетичної картини світу та специфіка сказання як мовного акту.
      Автор показує, що сказання як твірний акт принципово неповне поза оповідачем. Сукупність семантичних, етимологічних, кінематичних аспектів сказання експлікує фігуру оповідача як міфотворця. Оповідач здійснює символічні акти, в яких слово і буття пов’язані субстанціально та енергійно, фундуючи сакральне, анімістичне бачення світу. В оповідачеві комплементарно наявні сліпота для профанного буття і зрячість світу нумінозного. Оповідач спрямований до «каза» як витоку мови. Він архаїчний у тому смислі, що здатний витримувати твірну владу «каза». Він – посередник між профанним і сакральним буттям, має відаюче бачення як дію, в якій формується міфопоетична картина світу. Його артикуляційне чуття синтезує безконечність потенцій «каза» і конечність мовленого слова.
      Оповідач створює сказання як мовний акт. На основі досліджень Дж. Р. Сьорла, Дж. Л. Остіна та ін. сказання представляє в своїй синкретичності, субстанціальності, енергійності, пойесисності вмістилище локутивних, іллокутивних, перлокутивних актів, і має символічні, логоїчні, феноменологічні, міметичні і телеологічні характеристики. Символічно сказання – субстанціальний і енергійний синтез безконечності божественного Логоса і конечності існування оповідача. Логоїчно – комплементарність внутрішньої мови, твірного слова і слова створеного, інструмента повідомлення мислі. Феноменологічно сказання як мовний акт розкривається в горизонтальній і вертикальній площинах. Горизонтально сказання є, по-перше, ритуальний спів, по-друге, міфопоетична картина світу – спрямованість акту, по-третє, метафора як по-дійність оповідача і «каза». Вертикально – містико-екстатична присутність оповідача, в якій апофатико-катафатично реалізується акт сказання. Міметично сказання є утримання твірного ритму «каза». Телеологічно мовний акт сказання спрямований на виведення в непотаємне безконечності потенцій «каза», і водночас звернений до слухача, спонукаючи останнього до витлумачення почутого. Сукупність указаних характеристик обумовлює успішність сказання в комплементарній до-речності оповідача і слухача, перебування у твірному ритмі «каза» і переживання, розуміння міфів.
      Третій розділ «Писання: філософсько-антропологіний вимір феномена ποίησις (Ποίησις-2)» присвячений: 1) розкриттю структурних, методологічних, екзистенціальних, функціональних аспектів писання; 2) експлікації феномена дбання як твірної основи трагічного самопізнання в едіпології Софокла; 3) аналітиці структурних елементів знання в трагічному самопізнанні Едіпа; 4) розкриттю діалогу у «Царі Едіпі» як подійності трагічного самопізнання.
      У підрозділі 3.1. «Писання і поет: структурні, методологічні, екзистенціальні, функціональні аспекти» писання розкривається з точки зору філософсько-антропологічної спрямованості, персоніфікації завданого сказанням образу світу, відкриття в ньому суб’єктивного виміру. Писання як γράφω являє собою, на погляд автора, таке поводження та спілкування з мовою, де розсікаються, протинаються світлові образи світу. При цьому, поет у вузькому смислі – укладач віршів, в широкому – видова ціль існування людини. У своїй етимології як ποιητής він – створювач, виконавець і оберіг мови, посередник між писанням і «казом». Писання як твірна структура є по-дійність мови і поета. Сам же механізм твірної дії збувається на перетині семантичної позачасовості слова та екзистенціальної конечності буття поета. Філософсько-антропологічний вимір писання розкривається на стикові структурних, методологічних, функціональних та екзистенціальних аспектів.
      Структурно писання передбачає, по-перше, вписування – дія, що встановлює зв’язок між витоком мови, «казом» і поетом, це по суті вторгнення «каза» в буття поета. По-друге, виписування – дія, що виводить з витоку, розкриває повідомлену «казом» динамічну силу слова. По-третє, переписування як вписувально-виписувальна дія, що розкриває задум писання, встановлює реальність символу як особистісного виміру буття. Способом переписування виступає коло, основа якого – кантівська ідея естетичної доцільності, де апостеріорний образ писання розкривається із апріорності первообразу. По-четверте, написане – нарис, створений результат взаємодії «каза» і поета.
      Розвиваючи ідеї І.Бродського в «Нобелівський промові» автор показує, що писання реалізується сукупністю трьох методів: одкровення – вторгнення мови у простір поета; інтуїції – прямого бачення поетом твірної природи слова; аналітики – реалізації структури виписування і переписування. При цьому, за аналогією з феноменологічною автор вводить поняття поетичної ἐποχή – позанаукової, екзистенціальної, персоналістичної процедури, яка розкриває потенції «каза», спасає особистісну природу слова, формує символічний хронотоп створеного.
      Кажучи про функціональні аспекти писання, автор осмислює і приводить у систему досягнення в цій області В. Дільтея. Функціонально писання реалізується вісьмома принципами, що взаємно одне одного передбачають і послідовно розгортаються: 1) напруження – збирання душевних сил поета в один осередок; 2) відносно чуттів – концентрації сил на предметі; 3) цілокупності впливу – утворення силового центру, що згуртовує сукупність душевних переживань поета; 4) асоціювання, що допомагає встановленню нового бачення світу; 5) естетичного порогу – границі, що фіксує здобутий обрій бачення буття; 6) правдивості – свідчення могутньої реальності поетичної особистості, що реалізується в переживаннях фундаментальних потягів (любов, страх, совість та ін.); 7) ідеальності – життєвого ідеалу, що має риси загальності і необхідності як апріорності створення типів; 8) естетичної послідовності – сукупного підсумку переживань, що приводить у стан катарсису.
      Основою розкриття екзистенціальних аспектів писання стали роботи М. Бланшо, В. Дільтея, Ж.-П. Сартра та ін. Автор показує, що екзістенціально писання реалізується у: 1) трансцендуючої фактичності, що долає наявні умови буття, формує особистісну символічну реальність мови; 2) зіткнення з Ніщо, що вириває поета із повсякденності у модус присутності; 3) досвіді власної смерті – розчинення поета у творі, промові «каза» через поета.
      У підрозділі 3.2. «Дбання (περιποίησις) як твірна основа трагічного самопізнання в едіпології Софокла» розкривається не просто фундаментальний спосіб присутності людини у бутті, але робиться наголос на його діяльному, твірному характері. Аналіз дбання проводиться на основі робіт Гігіна, Й. В. Ґете, М. Гайдеґґера, і тоді безпосередньо Софокла. В едіпології дбання в аспектах цілісності, тривожності, тотальності, могутності, комплементарності модусів власного й невласного існування феноменально присутнє у виді μέριμνα (дбання, тривога, мисль), φροντίς (турбота, занепокоєння, дума), ἐνθύμιος (те, що займає мисль, тривожить). При цьому, міфічно дбання артикульоване в границях: 1) чужості або інаковості, що відноситься до походження, роду, характеру знання Едіпа; 2) екстраординарності, що визначає віхи трагічного самопізнання Едіпа у вигляді пророцтва, прокляття, злочину й покарання. Автор показує, що злочин і покарання носили не двоскладний, як це представлено у С. Аверінцева, а трискладний характер: батьковбивство, інцест, самообожнення і вигнання, самоосліплення, каяття відповідно. Кажучи про каяття Едіпа, автор проводить культурно-онтологічні паралелі між Античністю й християнством.
      Якщо М. Гайдеґґер описував модуси присутності (Dasein) і повсякденного існування (Das Man) дбання, то автор акцентує увагу на його пойесисному, твірному характері, що несе в собі слово περιποίησις – дбання, що вводить у межі твірного витвору шляхом постановки під питання власного буття, що зберігає себе за допомогою творчого дійства, вищим проявом якого виступає самопізнання, спасає буття посередництвом подолання наявних умов існування. І тут філософсько-антропологічно дбання припускає такі стани як подив, незнання, запитування. Цей твірний характер дбання повною мірою виявився в діалогах «Царя Едіпа», і став основою прояснення інтерпретації серединної природи античної трагедії як феномена, що продукує певний метафізичний досвід.
      Підрозділ 3.3. «Аналітика структурних елементів знання в трагічному самопізнанні Едіпа» розкриває сутність і специфіку таємного знання (τέχνη), знання-влади (δόξα), самопізнання (ἐπιστήμη). Таємне знання міфічно вкорінене в хтонізмі, міфології страху, а етимологічно передбачає туманну мову в її полісемантичності, езотеричності, екстраординарності, спрямованості на облаштованість у зовнішньому світі. Уособленням таємного знання в едіпології виступає хтонічна істота Сфінкс.
      У свою чергу знання-влада міфічно вкорінене в героїзмі, міфології стида й прокляття. Ґрунтуючись на соціально-філософських ідеях Платона, автор виділяє шість ознак тиранії в Едіпа: 1) юридичний (батьковбивця); 2) онірократичний (пробудження звіроподібних потягів у сні); 3) генетичний (комплементарність гордині й тиранічної влади); 4) психологічний (підозрілість стосовно розумних); 5) патерократичний (батьківський характер влади над народом); 6) політичний – одноосібне правління, що не рахується з законами країни. Символ знання-влади в едіпології Софокла – Креонт. При цьому автор показує, що тиранія як граничне вираження знання-влади долається Едіпом у самопізнанні.
      Самопізнання належить не хтонізму, не героїзму, але діонісійству, і вкорінене в міфології вини й каяття. Як επιστήμη самопізнання розкриває: 1) спрямованість на осягнення істини свого буття; 2) здатність вистоювати у просвіті буття; 3) горизонти, виявлені понад подіями, що відбулися. Автор показує, що самопізнання пронизане інтуїцією світлотіні, комплементарно поєднуючи світло вищої мудрості та тінь хитрості (σοφία), світло розуму і тінь зарозумілості (φρόνημα), світло непотаємного (ἀλήθεια) і тінь забуття (λήθη). Істина розкривається на перетині незабутнього, непотаємного, мандрівництва. Уособленням самопізнання є Тіресій.
      У підрозділі 3.4. «“Цар Едіп”: аналітика діалогу як породжувальної структури трагічного самопізнання» розкриваються структурні аспекти діалогу як шляху відкриття Едіпом істини власного існування. Аналіз діалогів у «Царі Едіпі» показав, що самопізнання відбувається в станах совісті, страху, напруженості, точності, і тут автор відстежує таку динаміку. Перебування Едіпа в стані царського достоїнства дозволяє виявити причину морової виразки у Фівах (убивство Лаія), але не перебувати у справжньому запитуванні. Каталізатором переходу до останнього став діалог з Тіресієм так, що перехід із царського достоїнства до совісті здійснюється посередництвом гніву як епіфеномена несамовитості. Гнів доводить царське достоїнство Едіпа до пихи, а від неї він звертається до совісті. Самопізнання цим являє собою по-дійний процес, один полюс якого – морова виразка, інший – відкриття Едіпом страшної таємниці свого існування. Ключовим тут виступає поняття звертання, що реалізується взаємодією питання й відповіді в діалозі, сказаного і почутого.
      Розділ 4 «Читання: по-дійність пойесисного дійства (Ποίησις-3)» розкриває: 1) діалог як твірну структуру в контексті антропологічного повороту античності; 2) едіпологію Софокла як пойесисне розгортання фундаментального питання про буття людини; 3) едіпологію Софокла і міф про печеру Платона як два парадигматичні шляхи осягнення буття; 4) пойесисну природу трагедії шляхом аналізу «Поетики» Аристотеля; 5) читання і читача в досвіді по-дійності й темпоральності буття.
      У підрозділі 4.1. «Діалог як твірна структура: діалогічність трагедії в контексті антропологічного повороту античності» досліджуються структури, які конституюють діалог як пойесісне дійство, в якому переплітаються міфологічний, філолофсько-антропологічний, метафізичний, герменевтичний вузли роботи.
      Ґрунтуючись на роботах В. Біблера, Г.-Ґ. Ґадамера, В. Дільтея та ін., автор показує, що діалог як твірна структура культурно-онтологічно являє собою: 1) виток європейської культури і визначень буття людини; 2) монаду гуманітарного мислення; 3) досвід персональної ідентичності; 4) цілісну структуру, що охоплює всіх її учасників; 5) спосіб роботи з текстом. Діалог відмінний від світської розмови, балаканини, інтелектуальної бесіди своєю синтетичністю – здатністю виробляти щось, що виходить за рамки сказаного, феноменологічністю – показуванням самого предмета обговорення, виходячи з нього, комплементарністю висловленого й невимовного. Основи походження діалогу в трагедії: міфічно – Діоніс; жанрово – дифірамб; логоїчно – комплементарність сказаного і почутого; історично – антропологічний поворот у «вісний час», де діалог – реторта переходу від передфілософських понять до філософських. Основа твірного характеру діалогу – дбання (περιποίησις), феноменальний прояв якого – питально-відповідна структура в аспектах: активності запитування, спрямованості смислу питання, його поставленості, підпорядкованості проводу запитування. Структурно діалог передбачає іронію, майєвтику, наведення, і тут розкривається комплементарність діалогів Софокла і Платона. На відміну від останніх, у Софокла іронія не суб’єктивна, а об’єктивна, визначаючи собою той факт, що події, які відбуваються, не завжди такі, якими їх бачать. Майєвтика децентрована, тобто тут спостерігається кілька питальних центрів (Едіп, Креонт, вісник та ін.). Наведення спрямоване не на здобуття загальних понять, що ставив у заслугу Сократу Аристотель, а на виведення в непотаємне різних рівнів бачення буття людини: хтонічне, героїчне, діонісійське.
      У підрозділі 4.2. «Едіпология Софокла як пойесисне розгортання фундаментального питання про буття людини» показана діалектика або породження нового бачення буття людини при подоланні попереднього. В хтонічній міфології людина розуміється з погляду її зовнішнього вигляду, вікових змін, здатності облаштовуватися в зовнішньому світі. Перемога Едіпа над Сфінксом є подолання хтонізму антропоцентричним характером героїчної міфології.
      У героїзмі виникають зовсім інші виміри людини. В межах героїчної міфології людина розкриває себе як соціальна тварина, вищий прояв якої – володар, а найбільш крайній – тиран з його гординею. Трагедія влади в тому, що в її витоках, з одного боку, комплементарність мистецтва й підступності (τέχνη), з іншого, – слави й судження (δόξα). Знання-влада ставить проблему буття людини в контексті таких понять як розум, душа, дух, істина, щастя, але в силу свого доксичного характеру не в змозі її вирішити, що до цього шлях лежить тільки через самопізнання. На прикладі діалогу Едіпа й Креонта автор показує міфологічну основу розходження їхніх поглядів. Перший належить міфології діонісійскій і домінанта його життя – самопізнання, тоді як другий – цілком героїчній, виступаючи її символом.
      Діонісійство – міфічна основа трагічного самопізнання. Саме тут підняті в героїзмі питання душі, розуму, духу, щастя й ін. дістають своє справжнє розв’язання. Мудрий не стільки той, хто має всевідання, але той, хто здатний здобувати знання, випробовувати їх. Самопізнання як ἐπιστήμη є здатність людини визначати істину, чинити опір видимості, вистоювати перед образом, непотаємної істини, залишатися самим собою, зміцнювати гармонію між хтонічними й героїчними силами. Тому провідним питанням про буття людини є тут питання про щастя. Діонісійство відкриває людину як істоту, чиє буття викликає священний трепет. Автор аналізує перший стасім хору в «Антигоні», відомий як «Ода людині», свого роду антроподицея Софокла. Сама смислова побудова стасіма розкриває специфіку присутності людини у світі, її зв’язок з усіма проявами, включаючи божественні, а рух від природних стихій до тваринного світу, від нього до мови, мислі і до соціального буття є шлях цієї присутності.
      Досягнення щастя як основного питання про людину в діонісійстві можливо через співробітництво бога й людини, що показано Софоклом на прикладі очищувального обряду і таємничої смерті Едіпа. Автор проводить тут культурно-онтологічні паралелі між античністю й християнством способом зіставлення шляху Едіпа й шляху Христа. При всій безодні відмінностей між ними обом випали страшні біди, життя обох пов’язане з ідеєю спасіння, обидва перед смертю здійснювали таїнства, зверталися зі словами любові до близьких, нарешті, смерть обох містеріальна. Через смерть Христос стає спасителем роду людського, а Едіп – духовним заступником Афін. Встановлення нового, діонісійського порядку буття розкривається автором на прикладі діалогу Креонта й Антігони, і тут він виділяє дві відмінні але на його думку комплементарні оцінки мовлення Антігони: класичну й некласичну. Перша оцінка (Ґ. В. Ф. Геґель, Ф. Зелінський, В. Ярхо) розглядає їхню спір як юридичне протистояння двох законів: публічного й внутрішньосімейної любові. Друга (М. Гайдеґґер) обґрунтовує, що Антігона не підкоряється не тільки наказу Креонта, але й богів, посилаючись на закон, котрий вище за богів і людей. Їх комплементарність дозволяє побачити специфіку присутності людини у світі.
      Підрозділ 4.3. «Едіпология Софокла й міф про печеру Платона: дві парадигми осягнення буття» розкриває поетичну (Софокл) і метафізичну (Платон) реалізації смислового змісту Античності як бінарність діонісійського шляху трагічного самопізнання та аполлонійського шляху синтетичного знання.
      Софокл і Платон однаково виходять із того, що людина принципово неповна у своєму бутті. Для здобуття цілісності необхідне зусилля, що має еротичну природу, це показано Аристоклом в «Бенкеті» й «Федрі», а трагіком – у третьому стасімі «Антігони». Формальну сторону, що поєднує погляди Софокла й Платона, утворюють стани: 1) повного невідання; 2) перехідного, де здійснюється сходження для осягнення істини; 3) безпосереднього осягнення істини; 4) після осягнення істини. Змістовну – сукупність психологічних й екзистенціальних характеристик, що розкривають контрапунктність і комплементарність поглядів Софокла й Платона на людину і істину, закріплених шістьма топологічними віхами. У Софокла: 1) перебування у Коринфі; 2) випадок на бенкеті й відвідування Дельф; 3) убивство Лаія і сутичка зі Сфінксом; 4) воцаріння у Фівах; 5) відкриття здійсненого пророцтва; 6) здобуття притулку та спокою в Колоні. У Платона: 1) перебування в узах на дні печери; 2) визволення від уз; 3) сходження наверх печери; 4) перебування поза печерою у відкритому просторі; 5) споглядання Сонця-істини; 6) повернення до печери.
      Повному невіданню відповідає перебування на дні печери у Платона й перші двадцять років Едіпа в Коринфі, що психологічно характеризуються самовдоволенням і духом змагання у вбачанні тіні речей, екзістенціально – невіглаством, що фундує розуміння істини як непотаємного (ἀληθές).
      Перехідному стану відповідає у Платона: звільнення від уз, сходження, перебування на виході печери, а у Софокла: випадок на бенкеті, пророцтво в Дельфах, убивство Лаія, сутичка зі Сфінксом, царювання у Фівах аж до епідемії морової виразки. Характеристики цього стану: подив, біль, страждання, досада, скорбота, гнів, страх. Розуміння істини тут на початку перехідного стану – більш непотаємне (ἀληθέστερα), а в завершенні – те, що тепер іменується непотаємним (ο τῶν νῦν λεγομένων ἀληθῶν). Відмінність між Софоклом і Платоном: 1) у специфіці знання, яке їм відкрилося, (печерна людина бачить змінене навколишнє буття, Едіп – бачить іншим себе); 2) у способі відкриття істини (поступове, послідовне, лінійне сходження печерної людини, дискретність – у Едіпа); 3) в характері відкриття істини (печерна людина сходить від суб’єктивної подумки до розсудку, а від останнього – до розуму, Едіп – від невідання до таємного знання, тоді до знання-влади, а від останнього – до самопізнання); 4) в обставинах відкриття істини (печерну людину визволяють, Едіп здійснює самопізнання самостійно).
      Стану безпосереднього осягнення істини відповідають у Платона – поступове звикання до споглядання величної краси Сонця, що супроводжується переживанням радості й блаженства, у Софокла – прозріння Едіпа в зяяння істини власного буття з відчуттям нестерпного болю, безмірного жаху від власної вини, самоосліпленням і каяттям. Істина тут постає в найвищій точці – найнепотаємніше (τά ἀληθέστατα).
      У стані після осягнення істини і печерна людина і Едіп уже не можуть бути колишніми, жити за раніше встановленими правилами. Але при цьому у Платона той, хто осягнув істину повертається в печеру, щоб спасати тих, хто перебуває в невігластві. Едіп же вибирає мандрівництво, оскільки в досвіді трагічного самопізнання нікому допомогти не можна, цей шлях людини має здійснюватися самостійно.
      Виходячи з компаративного аналізу трагічного самопізнання Едіпа й сходження до істини людини печери, автор розкриває бінарність опозиції «аполлонійське–діонісійськое» в класичній для Античності проблемі пізнання як пригадування (ἀνάμνησις). В обох мислителів пригадування виступає пошуком істини в самому собі. Але якщо в Платона хлопчик-раб пригадує в собі об’єктивну істину математичного характеру, то в Софокла Едіп – суб’єктивну істину власного існування.
      У підрозділі 4.4. «Пойесисна природа античної трагедії» розкривається сама здатність трагедії виробляти певний метафізичний досвід. Автор виходить із тези Аристотеля, що поезія, являючи собою загальне, містить більше філософського й серйозного елемента, ніж історія. Трагедія як етико-метафізичний феномен (Г.-Ґ. Ґадамер), як боротьба свободи суб’єкта і необхідності об’єктивного (Ф. В. Й. Шеллінг), одчиняє жах людського існування, і в цій дії проявляється сутнісна тотожність трагедії як видовища, спроможного щось виводити на світ й істини так переходу із потаємного в непотаємне. Трагедія є «істина, що себе творить» (М. Гайдеґґер). Спроможність трагедії виводити в непотаємне істину людського буття міститься в її серединному характері, що підтверджується генетично, функціонально й структурно. Генетично трагедія має серединний характер, як показав В.Іванов, адже перебуває між закритістю діонісійських містерій та всенародністю сценічного дійства. Функціонально серединність трагедії в самій суті діонісійства – посередника між хтонічними та олімпійськими силами.
     Структурно серединність трагедії інтерпретується виходячи із феномена дбання (περιποίησις) і містить ряд аспектів. По-перше, серединність важко трансльованого поняття μίμησις, де наслідування бачиться посередником між відтворенням нової стосовно природної символічної реальності та її імітацією. По-друге, серединність фабули (μῦθος) у перехідному характері перипетії як зміни чинного до протилежного, узнавання, від незнання до знання, і страждання як певного пограничного стану, в якому перебуває людина. Трагедія можлива в долі того, хто стоїть посередині, між власним і невласним модусами свого існування, і тому вона відкриває людину, як істоту, що вселяє жах, тобто спроможну на вчинок. Так, Едіп водночас і кращий серед фіванців як рятівник і володар, і гірший – як царе- і батьковбивця та чоловік своїй матері.
      По-третє, серединність страху, що вириває людину зі стану повсякденності незвичайністю й екстраординарністю чинних подій. По-четверте, серединність подиву, що вводить людину до стану запитування, з якого можливий пошук істини власного буття. По-п’яте, серединність співстраждання, що включає такі структури людського досвіду як совість, вина, каяття. По-шосте, серединність жаху. Подив, страх, співстраждання виводять людину до вбачання жаху власного буття. Жах одчиняє два рівнопочаткові модуси дбання – власне й невласне буття, і цим розмикає діонісійську діаду, що живить трагічну дію.
      По-сьоме, серединність катарсису. Аналізуючи погляди Г. Е. Лессінга, П. Бернайса, Дж. Лернета, П. Ґаупта, Е. Целлера, М. Новосадського, Л. Виготського, О. Лосєва, О. Нічева, автор розкриває катарсис як дію, що просвітлює основи буття людини. У катарсисі відбувається не зіткнення полярних почуттів і станів, чия нігіляція визволяє енергію очищувальної сили, але кожен із станів (страх, співчуття та ін.), виявляючись між потаємним і непотаємним, виводиться катарсисом у непотаємне. У цьому сенсі катарсис як кульмінація твірної дії дбання є життєве завдання (Л. Виготський), рішення якого не є досягненням логічної, етичної, естетичної норми в їхній ізольованості (О. Лосєв), але дійство, що порушує основи нашого буття, захоплює нас у по-дійності з навколишнім світом (П. Бернайс, Дж. Лернет, О. Лосєв, О. Нічев) із певної серединної точки (Г.Е.Лессінг), розвивається в протилежних напрямках (Дж. Лернет, М. Новосадський, Л. Виготський, О. Лосєв), утворюючи цим стояння людини в просвіті буття світом (П. Бернайс, Дж. Лернет, О. Лосєв, О. Нічев) і досягаючи свого вирішення в просвітленні цих буттєвих основ (П. Ґаупт, О. Лосєв, О. Нічев).
      По-восьме, серединність задоволення як стан, що переживається глядачем від досягнутої трагедією гармонії, примирення між хтонічними і героїчними силами. По-дев’яте, залучаючи можливості етимологічного аналізу, автор показує серединність організаційних аспектів трагедії. Серединність прологу є в тому, що він являє собою таке вперед-виступальне слово, котре підготовляє перехід із повсякденності в стан жаху. Серединність епісодія є в тому, що він суть дбайливе прокладання шляху діонісійського дійства, веденого логікою його розвитку, і спрямованого на досягнення межі, в якій можливе очищення як виведення в непотаємне основ буття людини. Серединність ексода є в тому, що він – підсумок діонісійських пристрастей, що несе смерть старому баченню світу і дає народження новому. Нарешті, серединність хору автор розкриває, аналізуючи погляди Ф. Шиллера, Ф. В. Й. Шеллінга, А. В. Шлегеля, Ф. Ніцше. Поява хору на сцені знаменує границю, з якої в трагедії воцаряються сакральні сили. Хор в єдності часу, місця і дії зв’язує сакральні і профанні сили, де: парод – динамічне молитовне передстояння перед лицем божественних сил; стасім – не тільки об’єктивована та персоніфікована рефлексія (Ф. В. Й. Шеллінг), але й статичне дбайливе звертання по підтримку до богів в процесі поглиблення трагічного дійства; коммос – со-буттєве дійство хору і персонажа трагедії, в якому можливе розкриття таких станів як совість, вина, каяття.
      Підрозділ 4.5. «Читання і читач: досвід по-дійності та темпоральності буття» розкриває читання не як інтелектуальну процедуру, але прилучення до праці в майстерні мислителя, набування навички постановки і прояснення метафізичних питань.
      Автор уточнює позицію О. П’ятигорського щодо трьох випадків міфологічного сюжету. За першим він залишає рубрику «об’єктивність». За другим випадком закріплює рубрику «суб’єктивність», оскільки тут сам автор розставляє смислові акценти міфічної історії, завдяки чому трагедія як жанр суб’єктивується, тобто стає основою різних досліджень. Крім цього, тут виникає суб’єктивна, по суті, можливість пізнання внаслідок поділу на об’єктивне знання й суб’єктивне невідання. Третій випадок сюжету, на думку автора, підпадає під рубрику «інтерсуб’єктивність» як умови діалогу між текстом та дослідником, подолання відчуженості пам’ятників культури, перевідтворення об’єктивності міфу в актах рефлексії читача.
      Читання як твірна структура не тільки виводить в непотаємне смисл сказаного й написаного, але й онтологізує його. І в цьому плані читання є збирання (М. Гайдеґґер). Структурно читання передбачає: 1) вчитування – рух у виток читання й здобуття горизонту розуміння тексту; 2) вичитування – рух із витоку, що визначає характер і спрямованість розуміння сказаного й написаного; 3) перечитування – рух, що приводить до встановлення нових семантичних і буттєвих меж сказаного й написаного. Етимологічно читання як ἀνάγνωσις є еротичний процес сходження й прилучення до витоку мови – «каза». Це таке пізнання (γνῶσις), у якому читач виявляє в собі сутнісну відсутність (ἀ) як примусово-спонукальну владу «каза», вважаючи на яку читач здатний вистоювати посеред (ἀνά) буття. Читання як пізнання (γνῶσις) є по-дійність і спільність (ἀ) читача й письменника в їхній спрямованості крізь (ἀνά) наявні умови буття до витоку мови, що є кругова в своїй повторності й зворотності (ἀνα) дія, яка визначає і трансцендуючі границі буття людини. У своєму вищому прояві читання (ἀνάγνωσις) є самопізнання і як таке семантично й екзістенціально пов’язане з узнаванням (ἀναγνώρισις) і пригадуванням (ἀνάμνησις).
      Читання як твірна структура в аспектах вчитування, вичитування, перечитування є досвід часу, який розкривається автором, виходячи з феноменології свідомості-часу Е. Гуссерля. Імпресія є не тільки враження, але і вторгнення читаного у буття читача. Ретенція – не просто первинна пам’ять про щойно прочитане, але й утримання читаного в просторі читача, що представляє важливий елемент читання як збирання. Протенція є угадування читаного наперед у сукупності пробуджуваних текстом гіпотез, фантазій, спонукань, надій, розчарувань. Нарешті, репродукція є відтворення, акт свободи читача, що розкриває нелінійний характер досвіду читання, в якому осаджуються смислові кристали тексту.
      У висновках представлені результати роботи. У ході історико-філософського дослідження феномену поетичного мислення Античності здобуті такі результати:
1.	Сутністю феномена поетичного мислення Античності генетично виступає ποίησις як витворення, в якому проясняються умови існування людини, що ініційовано міфологічно – Дельфійським завітом «Пізнай себе», поетично – творчістю трагіків і зокрема Софокла, а філософськи – діяльністю софістів та Сократа. Структурно ποίησις як ви-творення містить: апофатико-катафатичне звертання до витоку; виток у розмаїтті словесних силових центрів відтворення творчого акту; виток у розмаїтті словесних центрів відтворення творчого акту; примусово-спонукальний рух, що вводить у виток і виводить із нього.
2.	Формально феномен поетичного мислення Античності являє собою комплементарність сказання (Ποίησις-1), що словесно задає об’єктивні умови існування людини у світі, писання (Ποίησις-2), яке здійснює поглиблення суб’єктивності; читання (Ποίησις-3) як духовної роботи в твірних основах культури.
3.	Позначення структури визначають подійність феномена поетичного мислення Античності: зі сторони сказання – міфомахію як його породжувальне лоно та трагічну основу, зі сторони писанні – діалог як по-дію, в якій здійснюється відкриття Едіпом трагічної істини буття; зі сторони читання – історико-філософську спрямованість дослідження.
4.	Формальна сторона сказання (Ποίησις-1) розкривається на перетині семантичних, етимологічних і кінематичних аспектів. Семантично сказання суть міф, що утворює горизонт і породжує лоно поетичного мислення.
      Етимологічно сказання вкорінене в «казі» – внутрішній формі мови. «Каз» конституюється комплементарністю дій «казати» і «здаватися» (рос. «казаться») як по-дійності непотаємності і потаємності істини. Твірний характер «каза» фундується: «за-казом» – потаємністю «каза»; «на-казом» – вторгненням «каза» в буття оповідача; «по-казом» – артикуляцією міфопоетичної картини світу; «у-казом» – утриманням твірної влади «каза».
      Кінематично сказання задається: пафосом – оргіастичним началом, владною дією «каза»; мімезисом – вбудовуванням оповідача в твірний ритм «каза»; метафорою як такої зміни, що завдяки їй оповідач здатний бути провідником «каза» в профанне буття.
5.	Семантичні, етмологічні, кінематичні аспекти сказання розкривають місце оповідача. Оповідач підлягає твірній владі «каза», перебуває у витоку сказання, витримує його владу, володіє відаючим баченням, створює міфопоетичну картину світу.
6.	Сказання як мовний акт у своїй синкретичності, енергійності, субстанціальності і пойесисності суть вмістилище локутивних, іллокутивних, перлокутивних актів і являє собою спів як синтетичне утворення, яке має символічні, логоїчні, феноменологічні, міметичні і теологічні характеристики.
7.	Писання (Ποίησις-2) суб’єктивує завданий анонімністю міфу образ світу, перетворює його горизонти, утворює філософсько-антропологічний вимір поетичного мислення Античності.
8.	Поет розглядається в трьох аспектах: у вузькому смислі – укладач віршів, у широкому – видова ціль існування людини, у феномені поетичного мислення – ποιητής – створювач і виконавець водночас.
9.	Структурно писання містить: вписування – вторгнення «каза» у буття поета; виписування – розкриття повідомленої «казом» динамічної сили слова; переписування – встановлення символічної реальності писання; написане – утворений результат взаємодії «каза» і поета.
      Методологічно писання реалізується на перетині методів: відкриття, інтуїтивного й аналітичного, що реалізують структури вписування, виписування і переписування шляхом кола, в основі якого – кантівська ідея естетичної доцільності. Методологічною процедурою писання виступає поетична ἐποχή, що характеризується принциповою позанауковістю, екзистенціальністю, персоналістичністю.
      Функціонально писання реалізується посередництвом принципів: напруження як збирання душевних сил поета в одну точку; відносності почуттів як концентрації цих сил в одному предметі; цілокупності впливу як утворення силового центру, що згуртовує навколо себе сукупність душевних переживань поета; асоціювання, що встановлює нове бачення світу; естетичного порогу, що фіксує новий горизонт бачення буття, здобутий поетом; правдивості як свідчення могутньої реальності поетичної особистості; ідеальності, що має риси загальності та необхідності як апріорності створення типів; естетичної послідовності як сукупного підсумку задоволення, який приводить в стан катарсису, де відбувається набуття нових обріїв бачення світу.
      Екзистенціально писання реалізується поетом у пограничних станах: трансцендуючої фактичності, що формує особистісну символічну реальність мови; зіткнення з Ніщо, де одчиняється жах, який вириває поета із стурбованості повсякденністю; переживання власної смерті як розчинення поета у творі, промові «каза» через поета.
10.	Читання (Ποίησις-3) є сходження і пристосування до витоку мови – «каза». Читання (ἀνάγνωσις) є таке пізнання, в якому читач виявляє в собі сутнісна відсутність через твірну владу «каза», вважаючи на яку він відкриває в собі нові буттєві горизонти. У своєму вищому прояві читання є самопізнання.
11.	Читач займає серединне положення між прочитаним і сказаним, написаним. Читач, на відміну від оповідача та письменника, володіє методом: у рефлективних актах він вибудовує тексту питання і здобуває відповіді, перевідтворює структурні елементи сказання і писання через актуалізацію об’єктивних (рок, доля) і суб’єктивних (гнів, страх, совість) чинників.
      Позиція читача у читанні характеризується: трансцендуючим зусиллям, що переносить у символічну реальність тексту; збиранням – напруженням сил читача; духовною практикою як становленням у читачеві певних метафізичних органів (совість, свобода, відповідальність та ін.); поза-присутністю як стурбовану присутністю читача у просторі тексту.
12.	Читання як твірна структура містить: вчитування – вторгнення «каза» у простір читача, здобуття горизонту розуміння тексту; вичитування – розкриття здобутого горизонту; перечитування – встановлення нових семантичних і буттєвих меж сказаного і написаного.
13.	Читання як подійність пойесісного дійства являє собою досвід темпоральності в координатах: імпресії – вторгнення «каза» в буття читача; ретенції – утримання живого обрію прочитаного; протенції – захоплення читаним наперед; репродукції – відтворення читаного, де читач відкриває не лінійність і поліфонічність часового досвіду.
      Здобуті формальні горизонти феномена поетичного мислення Античності дозволяють розкрити його змістовні аспекти.
14.	Сказання розкривається в по-дійності хтонічної, героїчної, діонісійської міфологій, що визначають трагедію як священне, а не естетичне дійство. По-дійність трьох міфологій породжує таємне (τέχνη), владу (δόξα), самопізнання (ἐπιστήμη), що виступають частинами трагічного самопізнання. Суб’єктивно ці три види знання реалізуються в станах страху (φοβερόν), гніву (μῆνις, ὀργή), каяття (μετάνοια), співстраждання (ἐλεεινόν). Едіпологія Софокла в сакральному вимірі суть битва богів, а в антропологічному – трагічне самопізнання. Енергійні вузли поєднання сакрального і профанного в едіпології: φρήν – душа; νόος – розум; ὄλβος – щастя.
15.	Сказання у функціях пророцтва, покарання, визволення та очищення визначає об’єктивні віхи трагічного самопізнання. Функціональність сказання персоніфікована в образах Аполлона, Діоніса, Тюхе, які втілюють собою ідею вічного повернення, чий темпоральний характер являє собою синтез сакрального (καιρός) і профанного (χρόνος) часу, задаючи подійний ряд пойесисного дійства.
16.	Твірна основа трагічного самопізнання зі сторони сказання – антиномічність та серединність Ероса, що розкриває його як еротичне сходження душі до самої себе, задає запитування (ἐρώτησις), несамовитість (μᾰνία), героїчність (ἥρως), мандрівництво (ἀλητεία).
17.	Дбання (περιποίησις) – суб’єктивна основа трагічного самопізнання. Дбання у своїй цілісності, тривожності, тотальності, могутності, бінарності модусів власного і невласного існування висвітлює основи людського єства, спасає людину від тотального розчинення в повсякденності, зберігає його особистісне начало. В едіпології Софокла дбання проявляється феноменально як μέριμνα (тривога), φροντίς (неспокій), ἐνθύμιος (те, що займає мисль), міфічно артикульована в межах чужості і екстраординарності, антропологічно передбачає подив, незнання, запитування.
18.	Аналітика структурних елементів знання показує спів присутність таємного знання (τέχνη), знання-влади (δόξα), самопізнання (επιστήμη). Міфічно таємне знання вкорінене у хтонізмі і міфології страху, етимологічно представляє туманну мову, соціально спрямовано на розташування людини у зовнішньому світі. Його уособлення – Сфінкс.
      Знання-влада вкорінене в героїзмі, міфології стиду та прокляття. Шість ознак тиранії в Едіпа: юридичний (батьковбивця); онірократичний (інцестуальні жадання уві сні); генетичний (взаємність гордині і тиранії); психологічний (підозрілість стосовно розумних); патерократичний (батьківський характер влади); політичний – одноосібне правління, що нехтує законами країни. Уособлення знання-влади – Креонт.
      Самопізнання як совісне висвітлення власних основ буття вкорінене в діонісійстві та міфології вини. Самопізнання як точне знання самого себе є: скерованість людини на осягнення суті речей; завзятість у досягненні цілі; здатність вистоювати у просвітку буття; подійний ряд, що вибудовується після відкриття істини; отримані понад здійснених подій горизонти. Самопізнання пронизане інтуїцією світлотіні у комплементарності вищої мудрості та хитрості (σοφία), розуму та зарозумілості (φρόνημα), непотаємного (ἀλήθεια) и забуття (λήθη), точного знання (επιστήμη) і недостовірності (ἀπιστία). Істина розкривається на перетині незабутнього – те, чим істина є для людини; непотаємного – здатності людини вистоювати в просвітку буття; мандрівництва. Уособлення самопізнання – Тиресій.
19.	Аналітика діалогу в «Цареві Едіпі» як по-дійності трагічного самопізнання розкриває сукупність обставин, які об’єктивно і суб’єктивно обумовили відкриття Едіпом трагічної істини свого буття: царське достоїнство в діалогах з жерцем Зевса та Креонтом; нерозуміння і гнів (ὀργή) у діалозі з Тіресієм; пиха – джерело тиранії у другому діалозі з Креонтом; страх, совість у діалозі з Іокастой; жах і каяття після відкриття ним у діалозі з пастухом істини свого буття.
      Структура, що суб’єктивно обумовила відкриття Едіпом трагічної істини свого буття, – звернення (μεταστροφή) – зусилля дбання, що висвітлює модус присутності, реалізує взаємодію питання і відповіді, відвертає Едіпа від доксичності знання-влади до самопізнання.
20.	Культурно-онтологічно діалог як твірна структура представляє: виток європейської культури; монаду гуманітарного мислення; досвід персональної ідентичності; цілісну структуру, що охоплює всіх її учасників; спосіб роботи з текстом
      Витоки походження діалогу в трагедії: міфічний – Діоніс; жанровий – дифірамб; логоїстичний – комплементарність слова сказаного і слова почутого; історичний – антропологічний поворот у «вісний час». Діалог як твірна структура відмінний від світської розмови, балаканини, інтелектуальної бесіди, суперечки здатністю виробляти щось, що виходить за рамки сказаного, показуванням самого предмета обговорення, виходячи із нього самого, полярністю між катафатичним полюсом висловленого та апофатичним невисловленого.
      Аналіз діалогу у «Царі Едіпі» виявив, що його твірний характер визначається тими ж складовими, що і сократичні діалоги у Платона, а саме: іронією, майєвтикою, наведенням.
21.	Аналіз едіпології Софокла розкрив, що історія Едіпа являє собою розгортання фундаментального питання про буття людини. Хтонізм, героїзм, діонісійство в подійності таємного знання, знання-влади, самопізнання задають три відмінні бачення буття людини: з погляду його зовнішнього виду та вікових змін; у контексті отриманої ним влади і слави; нарешті, як найстрашнішої істоти у світі.
22.	Компаративний аналіз едіпології Софокла та міфу про печеру Платона показав, що тут ми маємо справу з двома паратигмальними для європейської культури шляхами осягнення буття: діонісійським трагічним самопізнанням та аполлонійським синтетичним знанням.
23.	Аналіз «Поетики» Аристотеля розкрив серединну, пойесисну природу трагедії в її основоположних аспектах: генетичному (мімезис і задоволення), змістовному (фабула), телеологічному (катарсис), організаційному (пролог, епісодії, ексод, парод, стасіми, комми), сакральному (хор).
      Досягнуті результати визначають рубежі нових досліджень: 1) розкриття виявленої у структурі сказання анонімності дбання; 2) дослідження переходу від анонімності дбання в сказанні до персоніфікованості дбання в писанні і читанні як одного із шляхів переходу від Міфу до Логосу; 3) розвиток аристотелівської ідеї людини як tabula rasa; 4) поглиблення розкритих сторін феномена поетичного мислення в контексті сучасних досягнень постструктуралізму, літературної критики та ін.
      Дисертація на здобуття наукового ступеня доктора філософських наук за спеціальністю 09.00.05 – Історія філософії. Дніпропетровський національний університет. Дніпропетровськ, 2008.
      Дисертація присвячена комплексному історико-філософському дослідженню практично не вивченого вітчизняними фахівцями феномена поетичного мислення Античності. Показано, що витоком даного феномена у Давній Греції є поняття «пойесіс» як витворення, вищим проявом якого є самопізнання. На підставі розуміння твірної природи поетичного мислення розкриваються його формальні та змістовні аспекти. Формально фрейм пойесісної дії визначається твірними структурами: сказанням як формуванням образу світу, який у своїй анонімності онто-гносео-аксіологічно визначає умови буття людини в його словесному вимірі; писанням як творчим процесом, де не тільки персоніфікується цей завданий у виді тої ж фабули образу світу, але і розсуваються його горизонти; читанням як таким прилученням до явищ культури, в якому здійснюється відкриття в самій людині нових рівнів буття, і де читач – співавтор письменника.
      Змістовно феномен поетичного мислення розкривається на підставі комплексного історико-філософського аналізу едіпології Софокла як поетичної реалізації головних смислових інтенцій епохи. Дослідження трагічності самопізнання Едіпа в контексті філософсько-антропологічних ідей Античності виявило твірну природу дбання, діалогу, трагедії як структури, що породжує певний метафізичний досвід, а також саму едіпологію як розгортання фундаментального питання про буття людини, яке поєднує міфологічні, гносеологічні та онтологічні пласти. Розуміння твірної природи поетичного мислення виступає однією з умов існування культури як такої.
      Ключові слова: поетичне мислення, витворення, сказання, писання, читання, дбання, таємне знання, знання-влада, самопізнання.

20


