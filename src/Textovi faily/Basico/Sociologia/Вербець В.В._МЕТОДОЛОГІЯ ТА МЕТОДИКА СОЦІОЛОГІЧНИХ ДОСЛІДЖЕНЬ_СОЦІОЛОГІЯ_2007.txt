http://eprints.oa.edu.ua/376/1/metodolog.pdf
Вербець В.В. МЕТОДОЛОГІЯ ТА МЕТОДИКА СОЦІОЛОГІЧНИХ ДОСЛІДЖЕНЬ
ВСТУП Соціологія має відіграти визначальну роль у новітній інтелектуальній культурі та посісти центральне місце серед суспільних наук. Ентоні Гіденс Соціологія як соціально-гуманітарна наука розглядає суспільство як об’єктивний феномен, що має цілісний та структурно-системний характер, з’ясовує в ньому місце і функції кожного суспільного явища і процесу, допомагає індивіду і спільнотам визначити власні орієнтири у повсякденному житті. Водночас соціологія озброює суспільство своєрідним компасом в розумінні сенсу людських відносин, виконує прикладні та прогностичні функції як на рівні макросоціальних процесів і систем, так і на мікрорівні їх динаміки. Володіючи понятійно-категоріальним науковим апаратом, соціологія осмислює соціальне і конкретне всієї цілісності багатогранного процесу суспільного життя. Варто зазначити, що сьогодні українське суспільство всупило в етап власного інноваційного державотворення, розпочався процес інституалізації соціології, зближення її теоретичної і прикладної диспозиції в царині вивчення екноміки, політики, освіти, культури тощо. Завдання побудови демократичного суспільства вимагають від соціології посилення її значущості у формуванні наукового світогляду, культури і мислення особистості, здатності розібратися у проблемах та негараздах державотворення, з’ясування логіки процесів соціального розвитку, концентрації уваги на розробці методології і методики емпіричного дослідження, категоріального апарату, концепцій, програм, евристичних моделей тощо. Водночас утвердженню її соціального статусу забезпечить реалізація Указу Президента України від 25 квітня 2001 року “Про розвиток соціологічної науки в Україні“. Тому освоєння майбутніми спеціалістами основних соціологічних категорій і теорій стане важливою складовою частиною їхньої загальної професійної освіти. Курс “Соціологія” є першою частиною звичайного для західних університетів курсу “Вступ до соціології”. У цій частині даються початкові теоретичні знання про предмет соціології, про її основні теоретичні напрями, дослідницькі методи, а також соціологічні уявлення стосовно культури і будови суспільства, соціальних структур і соціальних груп, соціальних організацій і соціальних інституцій, стосовно соціалізації і соціальної взаємодії соціальних відхилень та соціального контролю. Продовження вивчення курсу „Соціологія” пропонується в другій частині – „Методологія та методика соціологічних досліджень”. Вагомою дослідницькою технологією цієї частини є соціально-педагогічний моніторинг як синтезуюча методика соціологічного практикуму. У посібнику два рівні – теоретичний та емпіричний репрезентуються автором праці з використанням матеріалів проведених соціологічних та психолого-педагогічних досліджень проблем учнівської та студентської молоді. Мета курсу – набуття знань: • історії формування предмета соціології, відмінностей його від предмета інших дисциплін; • головних функцій соціології, головних цілей застосування соціологічного знання; • уявлень про суспільство як складну систему соціально-культурних зв’язків та відносин; • пояснення того, що таке особистість, характеристик головних чинників, які формують особистість у процесі соціалізації, формування самосвідомості; • головних типів механізмів формування соціальних ідеалів, цінностей, сенс дій, норм, зразків поведінки; • понять соціальних статусів та соціальних ролей індивіда, розрізнювання приписаних та утримуваних ролей, уявлень процесів рольового навчання, рольового конфлікту; • про головні типи соціальних рольових зв’язків, визначення сутності соціальної дії та соціальних відносин; • уявлення про те, що таке соціальна спільнота, чим зумовлена специфіка особливих інтересів спільноти та як пов’язані її особливі інтереси з інтересами більших спільнот, частиною яких вона є; • головних закономірностей, джерел виникнення і розвитку масових рухів та їх типологія; • уявлень про відносини економічної нерівності у суспільстві як підвалину соціальної стратифікації, виокремлення та описання головних страт сучасного українського суспільства; • розуміння природи соціальних груп, знання їх класифікації; • змісту поняття “організація”, розуміння її цілей, структури, механізмів функціонування та зміни; • характеристик функцій соціальних комунікацій, які становлять процеси інформаційної взаємодії, комунікаційних мереж, засобів комунікації, пояснень механізму зворотного зв’язку. Уміння та навички студентів з предмета “Соціологія”: • дати характеристику соціологічного підходу до розуміння культури, відокремлення складників культури, пояснення того, як вона регулює поведінку в групах та суспільстві; • описування механізмів соціальних відхилень, відмінностей культурно- засуджуваних та культурно-схвалюваних відхилень, пояснення їхніх особливостей; • визначення понять “соціальна інституція”, перелік різновидів і функцій соціальних інституцій, пояснення механізмів інституціоналізації на прикладі формування конкретної інституції; • визначення та аналіз поняття “громадянське суспільство” на відміну від поняття “держава”; • пояснення того, що таке “соціальна культура” та “соціальна стратифікація”, уміння виокремити головні елементи соціальної структури; • уміння характеризувати зміст, форми і джерела соціального контролю; • визначення поняття “соціальний процес”, відокремлення головних різновидів процесів: диференціації, інтеграції, мобільності, соціального конфлікту; • аналіз конкретних процесів – змін у міграційних потоках, формування нових економічних і політичних структур, динаміки злочинності; • пояснення природи та функцій, механізмів перебігу соціального конфлікту, сутності, природи й значення соціального консенсусу. Навички з практикуму “Методологія та методика соціологічних досліджень”: • використання методів наукового дослідження; • формування різних типів вибіркових досліджень; • використання методів аналізу первинної емпіричної інформації; • опрацювання соціальної статистики, джерел інформації; • складання аналітичного звіту про результати наукового дослідження й формування практичних рекомендацій. Соціологічний практикум щодо аналізу соціальних проблем молоді – набуття знань: • з історії формування предмета соціології потенціалу особистості, молодіжних спільнот і соціально-демографічних груп та відмінностей від предмета інших дисциплін; • про головні функції соціології духовно-творчого потенціалу молоді як інтегрованого соціально-психологічного феномена, про домінуючі цілі в застосуванні соціологічного знання; • про молодіжну спільноту як складну систему демографічних, психологічних, когнітивних, психофізіологічних елементів потенціалу особистості та соціально- культурних зв’язків і відносин; • про те, що таке молодь, про характеристики головних чинників, які формують духовний потенціал та національну самосвідомість молоді в процесі соціалізації; • про головні механізми формування соціальних ідеалів, цінностей, сенс дій, норм, зразків поведінки та життєвих планів; • про поняття соціальних статусів та соціальних ролей індивіда, розрізнювання приписаних та утримуваних ролей, уявлень про процеси рольового навчання, рольового конфлікту; • про головні типи соціальних рольових зв’язків, визначення сутності соціальної дії та соціальних відносин; • про те, що така соціальна спільнота, чим зумовлена специфіка особливих інтересів спільноти та як пов’язані її особливі інтереси з інтересами більших спільнот, частиною яких вона є; • про головні закономірності, джерела виникнення, засади розвитку молодіжних рухів та їх типологію; • про стосунки з іншими спільнотами, про нерівні стартові можливості студентської молоді у суспільстві як підвалини соціальної стратифікації, про виокремлення та особливості аналізу головних страт сучасного українського суспільства; • про розуміння природи молодіжних соціальних груп, їх класифікації; • про зміст поняття “молодіжна організація”, „соціальний потенціал” „духовно- творчий потенціал”, „професійний потенціал”, про зміст, структуру, механізми функціонування та формування ресурсів особистості; • про характеристики функцій соціально-професійних комунікацій, які становлять процеси інформаційної взаємодії студентської молоді, комунікаційних мереж, засобів комунікації, пояснень механізму зворотного зв’язку. Загальний курс “Методологія та методика соціологічного дослідження” охоплює спектр основних питань із таких тем: теоретичні питання соціології, методологічні проблеми соціологічного дослідження, основні етапи проведення дослідження, програма, методика та технології створення інструментарію, побудова вибірки та визначення способів відбору одиниць аналізу, використання різних методів збору, аналізу та інтерпретації емпіричної інформації, а також практики проведення соціологічного дослідження в різних галузях соціальної практики – політики, культури, пізнання, спілкування, дозвілля. Мета вивчення курсу – формування у студентів системно-теоретичного уявлення про основні методологічні принципи, категорії, функції, форми і методи конкретно- соціологічних досліджень та їхні практичні можливості у пізнанні і прогнозуванні соціальних процесів на основі: • знань про особливості функціонування соціальних об’єктів; • аналізу соціальних процесів та явищ суспільного життя; • отримання об’єктивної та достовірної соціальної інформації для побудови теорій, концепцій та розробки програм розвитку соціальних інститутів, організацій та закладів освіти, науки, культури тощо; • формування різних типів вибіркових досліджень; • використання методів збору та аналізу емпіричної інформації; • аналізу соціальної статистики та математичної обробки отриманої емпіричної інформації. Уміння та навички студентів з предмета “ Методологія та методика соціологічних досліджень”: • складання аналітичного звіту щодо результатів наукового дослідження та формування практичних рекомендацій; • захист концепції соціологічного дослідження та репрезентації результатів у друкованих засобах масової інформації; • характеристика соціально-педагогічного та соціологічного підходу до розуміння соціальної та професійної культури студентської молоді, відокремлення складників культури, пояснення того, як відбувається регуляція поведінки у молодіжних групах та суспільстві; • описання механізмів соціальних відхилень у молодіжному середовищі, відмінностей культурно-засуджуваних та соціально-схвалюваних відхилень, пояснення їхніх особливостей; • визначення понять “соціальна інституція” як спектра різновидів і функцій інституцій, пояснення механізмів інституціалізації на прикладі формування конкретної інституції молодіжного спрямування; • аналіз та визначення поняття “духовно-творчий потенціал молоді” на відміну від дефініції – “соціальний потенціал молоді”; • пояснення того, що таке “соціальна культура”, „соціологічна культура”, „психологічна культура”, „професійна культура” та “соціальна стратифікація”, уміння виокремити головні елементи соціальної структури суспільства; • характеристика змісту, форм і джерел соціального контролю; • визначення поняття “соціальний процес”, відокремлення головних різновидів процесів: диференціації, інтеграції, мобільності, соціального конфлікту; • аналіз конкретних процесів – змін у міграційних потоках молоді, формування нових економічних і політичних структур у молодіжному середовищі, динаміки злочинності, вживання тютюну, алкоголю та наркотиків; • з’ясування природи, функцій та механізмів перебігу соціальних, психологічних та статусно-рольових конфліктів у молодіжному середовищі, сутності, природи й значення соціального консенсусу; • здійснення соціально-педагогічного моніторингу проблем пізнання, спілкування та діяльності учнівської і студентської молоді. Навички з методики проведення соціально-педагогічного моніторингу: • використання методів різних наукових галузей – психології, педагогіки, соціології, соціальної психології тощо; • формування різних типів вибіркових досліджень; • упровадження соціологічних та педагогічних методів у процес аналізу первинної емпіричної інформації; • опрацювання соціальної статистики, робота із джерелами інформації; • упровадження засобів оперативної діагностики рівня знань, умінь та навичок; складання аналітичного звіту щодо здійснення соціально-педагогічного моніторингу та формування практичних рекомендацій. РОЗДІЛ 1. ПРЕДМЕТ СОЦІОЛОГІЇ Тема 1. Соціологія як соціально-гуманітарна наука 1. Предмет соціології. 2. Структура соцологічного знання. 3. Функції соціології. На початку третього тисячоліття надзвичайно зросли вимоги до соціологічної науки. Серед головних причин цього – масштабні зміни в суспільному розвитку нових незалежних країн, загострення соціальних, економічних, екологічних, демографічних та культурологічних проблем, складнощі перехідного періоду з радянської планової на ринкову модель економічного розвитку незалежної Української держави. Сьогодні надзвичайно динамічно зростають вимоги до особистості, до її активної соціалізації та суспільно-політичної активності, важливості здобуття знань, умінь та навичок конкретної професії, розвитку творчості в царині освітньої, наукової та художньої діяльності тощо. Поряд з іншими науками (філософією, психологією, культурологією, правознавством), які вивчають процеси становлення та розвитку особистості, груп та спільнот у конкретних галузях, соціології належить особлива роль у визначенні місця та ролі суспільства, соціальних спільнот та груп у процесах соціалізації особистості, функціонуванні територіальних, етнічних, демографічних, професійних громадських формувань, вивченні явищ політичного, економічного, культурологічного життя суспільства, аналізу стосунків та масової поведінки тощо. Сам термін “соціологія” буквально означає “наука про суспільство” (від лат. societas – cуспільство і грецьке logos – наука). Разом з тим, визначень предмета соціології надзвичайно багато, подекуди вони спрощені або, навпаки, охоплюють надзвичайно багато проблем, які вивчаються цілою системою наук про суспільство. Соціологія – це поліцентрична, поліпарадигмальна, з багатьма пізнавальними технологіями наука, що вивчає форми, закони та закономірності функціонування і розвитку соціальної реальності суспільства через їх переломлення у взаємодіях людських індивідів та спільнот, наука, що досліджує соціальні форми, закони та закономірності фукціонування і розвитку суспільства через взаємодію індивідів і їх груп, спільностей [1]. Соціологію можна також розглядати як одну із найбільш загальних наук про суспільство, закономірності його функціонування та розвитку. Соціологія – це наукове знання про суспільство, його соціальну структуру та суспільні відносини [2]. Саме це змусило в середині ХIX століття позитивіста Огюста Конта заявити про необхідність створення соціології як позитивної науки про суспільство [3]. Відповідно до цього представники Баденської школи неокантіанства (кінець ХIХ століття) Ріккерт і Віндельбанд, відрізняючи науки про культуру (історичні) від наук про природу (природознавство), не вважали можливим відносити соціологію до перших [4]. На винятковості знань про суспільні явища наполягали й російські народники, представники так званого суб’єктивного методу в соціології. Сутність останнього найбільш чітко виражена в “Історичних листах” П.Лаврова, у праці М.Михайловського “Що таке прогрес?” Розглядаючи соціологію як типовий прояв суспільного знання, ідеологи народництва вважали, що завдання останнього – виражати суспільний ідеал, віртуально конструювати суспільство на основі цього ідеалу. Суспільствознавство, таким чином, на відміну від природознавства, повинне вивчати не те, що існує в дійсності (те, що є), а те, яким має бути, якими є ідеальні уявлення про суспільний устрій [5]. Характеристика соціології та її основних методів (контент-аналіз документів, соціолінгвістичні методи вивчення тексту) не буде повною, якщо не розглянути вплив на формування гуманітарних способів пізнання науки “герменевтики”. Ця наука культивувалась у давньогрецькій філософії та філології, адже вона являла собою мистецтво й теорію тлумачення тексту. Особливої популярності вона зажила у західній філософії у 50-ті роки ХХ століття у зв’язку з опублікуванням так званого “Герменевтичного маніфесту” німецького філософа Гадамера [6]. Американський соціолог Н. Дж. Смелзер вважає, що “соціологія вивчає суспільство та суспільні відносини” [7]. На думку англійського вченого Е. Гіденса, “соціологія – це вивчення соціального життя людини, груп людей та суспільства” [8]. Соціологія аналізує суспільні явища не тільки у статиці, але й у динаміці, у процесі їх зміни. Вона вивчає практично всі суспільні явища, найрізноманітніші прояви людського життя й діяльності. У цілому коло інтересів соціології досить велике: тут і питання різного роду диференціації в суспільстві – соціальної, етнічної, демографічної; тут і проблеми, що виникають у різних групах та організаціях; тут і характеристики “соціальних інституцій” – сім’ї, релігії, політики, економіки, освіти, культури тощо. Соціологія також вивчає характеристики різних суспільних рухів, проблеми, які виникають у суспільстві й вимагають розв’язання – екологічні, соціальної нерівності, “відхиленої поведінки” (девіації – злочинності, наркоманії, проституції тощо). До кола соціологічних проблем, які вивчаються соціологією, належать також урбанізація, зростання народонаселення в одних країнах та зменшення в інших, глобалізація всіх галузей життєдіяльності особистості. Разом з тим, зміна ідеалів і норм наукової діяльності, формування різних моделей науки – найважливіший компонент сукупності суспільних чинників, які впливають на соціологію і в період становлення, і на всіх етапах її подальшого розвитку. Специфіку соціології відомий російсько-американський вчений П. Сорокін наочно ілюструє, аналізуючи різні теорії причин самогубства. Це сумне явище, як відомо, було об’єктом уваги і біології, і медицини, і психіатрії, і психології, і історії, і економіки, і політології, і права, а також інших біологічних, соціальних та гуманітарних дисциплін. Кожна з них відшукувала причини цього явища у своїй власній царині. “Самогубство ж, – пише П.Сорокін, – треба досліджувати як феномен, який повторюється у різних суспільствах і у різні періоди. Як таке, воно стає не окремим випадком, а родовим процесом або типовим феноменом, який існує завжди і скрізь”. Саме так розглядав самогубство один із представників соціологічної класики, французький соціолог кінця ХIХ століття Еміль Дюркгейм. “Сенс його теорії, – вважає П.Сорокін, – полягає у цілісному розгляді відповідного суспільства та його культури як причини самогубств” [9]. Особливу увагу соціологічна наука приділяє вивченню людини як соціальної істоти, особистості, її духовно- творчого потенціалу – здібностей, нахилів, запитів, потреб та інтересів, мотивації діяльності, ідеалів, цінностей тощо. Досить цікава думка Г.С.Батигіна щодо соціологічного пізнання та його специфіки: “Для того, щоб розуміти життя, мало винаходити особливі засоби пізнання. Треба жити в цьому світі, страждати, любити, радіти доброму, ненавидіти зле й уміти висловлювати все, що було пережите. Чи не в цьому справжня соціологія?” [10]. Фундатор української соціологічної думки Микита Шаповал стверджував, що “... треба нам будувати правдиву науку про суспільство, а така наука є соціологія”, адже “...вищий зв’язок основних складників соціального явища досліджує соціологія, і тому вона є наукою вищою і загальною, цебто досліджує суспільство в його цілості і зв’язку” [11]. Продовжуючи розгляд проблем становлення та розвитку соціологічної думки в Україні, варто навести думку одного із перших в молодій незалежній Українській державі доктора соціологічних наук, професора Львівського державного університету ім. І.Франка – Наталії Черниш, яка стверджує, що соціологія, це “...наука про становлення та функціонування соціальних спільнот, між якими складаються певні соціальні відносини і взаємодія, а також про соціальну людину – творця цих спільнот і головного суб’єкта історичного розвитку” [12]. Предмет соціології, як уже зазначалося, полягає не в тому, що вона вивчає, а в тому, як вона це робить, яким є її кут зору, якими є проблеми й завдання, які вона розв’язує. Як вважає, наприклад, російський соціолог В.О. Ядов, “питання про предмет науки – це питання про те, що та як вивчати, чого та як навчати у цій галузі й де межі компетентності фахівця” [13]. З іншого боку, важко не погодитися з відомим польським соціологом Яном Щепанським, котрий пише, що „сама по собі дефініція науки не має вирішального значення, поза як жодна наукова дисципліна не перебуває у готовій замкнутій і незмінній форм” [14]. Водночас російський соціолог Т.І.Заславська визначає соціологію як науку “про закономірності функціонування, розвиток й взаємодію соціальних спільнот різного типу” [15]. Відомий філософ, соціолог, соціальний психолог В.О.Ядов дає таке визначення предмета соціології: “Соціологія – це наука про становлення, розвиток і функціонування соціальних спільнот, соціальних організацій і соціальних процесів як модусів їх існування, наука про соціальні відносини як механізми взаємозв’язку та взаємодії між багатоманітними соціальними спільнотами, між особистістю та спільнотами, наука про закономірності соціальних дій та масової поведінки” [16]. І все ж слід погодитися з Г.М.Поповою, яка вважає, що не варто перебільшувати роль визначення предмета соціології, намагатися у вигляді дефініції точно й повно вказати на те, що перебуває у центрі уваги соціології. Визначення будь-якої науки – річ надзвичайно складна [17]. Розглядаючи різні кути зору у визначенні предмета соціології та основні напрямки вивчення суспільних процесів та явищ, варто навести судження Яна Щепанського, який переконує читача книги “Елементарні поняття соціології” в тому, “що перед ним – специфічна й складна галузь дослідження, яка має значні історичні традиції, обсягову літературу, яка спирається на шерег суміжних дисциплін, має власну емпіричну базу, свої теорії, свою мову, й що робота у цій галузі вимагає професіоналізації” [18]. За сучасних умов, при різкому зростанні практичного значення соціальної інформації, підвищення ролі громадської думки як соціального інституту в політичних процесах, емпірична соціологія здобуває статус науки провідної та найнеобхіднішої для різних галузей соціальної практики. Разом із тим, в останні роки у нашій країні утворилася безодня між розвитком теоретичних підвалин методології емпіричного соціологічного дослідження (організація та проведення збору первинної соціологічної інформації) та практикою емпіричних досліджень (аналіз одержаного матеріалу) [19]. По-перше, соціологічні дослідження були, як правило, ініціативними, тобто “соціальним замовленням” – виступав сам автор (або авторський колектив); відповідно, і результати з погляду їх значимості і якості “гідним чином” оцінювалися переважно авторами [20]. По-друге, через обмежені фінансово-організаційні можливості та незацікавленість реального замовника, дослідження були надто тривалими – три-чотири місяці. А оскільки збиралася інформація силами самих співробітників або мобілізованої “громадськості”, то й досвід організації праці інтерв’юерів та надійність отриманих даних викликала подив та недовіру до об’єктивності результатів соціологічного дослідження. Потрібно також додати, що сьогодні політичні лідери, журналісти, ведучі телепередач та більшість новоявлених соціологів просто не поінформовані про елементарні вимоги до процесу отримання достовірної та об’єктивної соціологічної інформації, тому результати “інтерактивних опитувань” за телефоном редакції чи іншої організації набувають характеру “кишенькового” використання у звичайному кон’юнктурному варіанті. Розуміння репрезентативності, правомірності перенесення висновків на генеральну сукупність, вірогідність одержаних даних їх мало хвилюють просто через те, що вони навіть не підозрюють про існування цих соціологічних категорій. Провідний український соціолог Н.В.Паніна слушно зауважує, що такий “соціолог” “...славно попрацювавши, провівши одне-два подібних “дослідження” (такі “дослідження” також трудомісткі), щиро впевнений, що він “займався соціологією”. Тут вводить в оману удавана простота науки – “запитав – одержав відповідь – прорахував – дізнався”. Запитання “Про що ж саме дізнався?” – найчастіше не виникає [21]. Основною проблемою соціології, на думку творця соціології як окремої науки Огюста Конта, є “проблема порядку“. Адже він вважав, що “порядок“ і “прогрес“ – це базові поняття соціології як науки. Розкриття пов’язаної з цими поняттями проблематики зумовлює поділ соціології на дві частини – соціальну статику (теорію порядку) і соціальну динаміку (теорію прогресу). Водночас сьогоденні уявлення про структуру соціологічного знання багато в чому відрізняються від уявлень О.Конта та інших учених. Це зумовлено, зокрема, зміною самої парадигми наукового знання про суспільство, розвитком емпіричних соціологічних досліджень, поглибленням процесів спеціалізації і галузевої диференціації соціологічного знання. Сучасна структура соціологічного знання постала внаслідок якісних змін у самому змісті цього знання, методах його отримання і характері соціальних запитів, що стимулювали його розвиток. Наслідком розвитку теоретичної соціології (загально- соціологічної теорії та спеціальних соціологічних теорій або теорій середнього рівня) були зміни в структурі соціологічного знання. У зв’язку з відновленням і розбудовою його теортичних поверхів, відродженням “великої теорії“ постало питання про змістову єдність і цілісність соціології як науки, несуперечливість окремих структурних елементів соціологічного знання. Тому склався загальноприйнятий структурний поділ соціології на три рівні: 1 - загально-соціологічної теорії; 2 – спеціальної (галузевої) соціологічної теорії: 3 – емпіричної соціології або рівня конкретного соціологічного дослідження. Вирізняється також макросоціологія та мікросоціологія. У методичних посібниках також пропонується для розгляду теоретична та емпірична соціологія. З іншого боку, соціологія як наукова дисципліна виникла відносно недавно, тому в ній немає ще таких універсальних тверджень і водночас обгрунтованих фактами стабільних теорій. Між тим, це не означає, що в ній такі узагальненя неможливі в принципі. Можна навести лише деякі соціологічні теорії, такі як: структурний функціоналізм (Т.Парсонс, Р.Мертон); теорія соціальної дії (М.Вебер); теорія соціального конфлікту (К.Маркс, Р.Дарендорф); теорія соціальних систем (Т.Адорно); символічний інтеракціонізм (Г.Блумер, Д.Мід, А.Роуз); інтегральна система соціології (П. Сорокін); феноменологічна соціологія (А.Шюц, П.Беркер, Т. Лукман); етнометодологія (Г.Гарфінкель, Д.Дуглас); теорія соціального обміну (Д.Хоманс, П.Блау); теорія структурації (Е.Гідденс) тощо. Загалом, соцілогічна теорія – це система логічно взаємозвязаних понять та принципів, за допомогою яких інтерпретується сутність (структура та генезис) соціальної реальності та здійснюється аналіз їх взаємодії. Варто зазначити, що соціологічна теорія, відображаючи реальні соціальні об’єкти і процеси, репрезентує ідеальне знання у вигляді варіативної моделі. З іншого боку, соціологічна теорія – це відображення соціальних об’єктів, законів, закономірностей та тенденцій їх розвитку і функціонування. Соціологічна теорія абстрактно відображає дійсність, але в контексті системності, цілістності та всезагальності. Водночас соціологічна теорія – це складна система знань, понять та моделей соціальної реальності. До основних функцій соціологічної теорії можна віднести: теоретико-пізнавальну, інформаційну, прикладну, пояснювальну, прогностичну, евристичну, соціально-технологічну тощо. Між тим, об’єктом соціологічного дослідження може виступати частина соціальної реальності, що містить у собі проблемну ситуацію та яка є специфічним носієм характеристик та ознак інших підсистем суспільства. Предмет дослідження репрезентує найбільш значущі ознаки, якості й особливості об’єкта наукового аналізу. Зазначимо, в емпіричній соціології нагромаджений достатній досвід використання широкого арсеналу методів збору, аналізу та інтерпретації первинної інформації, багато з яких удосконалюється і модернізується. Поряд з методами масових опитувань розвиваються такі перспективні напрямки, як контент-аналіз документів щодо діяльності засобів масової комунікації, набувають поширення експертні опитування та інтерактивні телефонні інтерв’ю; соціологи не забувають традиційних методів спостереження та експерименту, розширюється практика впровадження біографічного методу, інтроспекції та фокусованого групового інтерв’ю, удосконалюється методика використання математичних, екстраполярних моделей аналізу емпіричної інформації, використовується факторний, кореляційний та кластерний аналіз соціальної інформації [22]. Оскільки очевидним фактом стало, з одного боку, виділення теоретичної соціології в окрему, відносно самостійну галузь соціологічного знання, з іншого – здійснюються подальші фрагментації і спеціалізації напрямів соціологічних досліджень, то питання про взаємозв’язок між теоретичним і емпіричним рівнями в соціології набуває особливої гостроти [23]. Сьогодення характеризується збагаченням та взаємопроникненням різних рівнів, підходів та напрямів соціологічних досліджень, тому інтерес до соціології як соціально- гуманітарної науки зростає в різних галузях соціальної теорії та практики. Питання для самостійної роботи: 1. В чому відмінність предмета соціології від інших соціально-гуманітарних наук ? 2. Що становить зміст поняття “соціальна потреба у знаннях ?” 3. Які основні засади формування соціології як науки ? 4. Які існують рівні соціологічного знання ? Література 1. Соціологія: короткий енциклопедичний словник / За ред. В.І.Воловича. – К.: Укр. центр духовної культури, 1998. – С. 516; Тарасенко В.И. Социология потребления: методологические проблемы. – К.: Наукова думка. – 1993. – 164 с. 2. Попова І.М. Соціологія. Пропедевтичний курс: Підручник для студентів вищих навчальних закладів. – Київ: Тандем, 1996. – С. 16. 3. Конт О. Дух позитивной философии. – Спб.: Вестник знания, 1910. – 76с; Смелзер Н. Социология. – М., 1994. – С. 39; Якуба О.О. Соціологія. Навчальний посібник для студентів. – Харків: Константа, 1996. – С. 7. 4. Бахтин М.М. К методологии гуманитарных наук. // Эстетика словесного творчества. – М., 1979. – С.363. 5. Попова І.М. Соціологія. Пропедевтичний курс: Підручник для студентів вищих навчальних закладів. – К.,1996. – С.12. 6. Там же.– С.14. 7. Смелзер Н. Социология. – М.: Феникс, 1994. – С. 14. 8. Гіденс Е. Соціологія. Пер. з англ. В.Шовкун, А.Олійник / Наук. ред. О.Іващенко. – К.: Основи, 1999. – С.16. 9. Сорокин П. Человек. Цивилизация. Общество. – М., 1992. – С.168. 10. Батыгин Г.С. Обоснование научного вывода в прикладной социологии. – М., 1986. – С.264. 11. Шаповал М. Загальна соціологія. – К.: Центр духов. культури,1996. – С.20. 12. Черниш Н. Соціологія. Курс лекцій. Конспект. Випуск 1.– Львів, 1996. – С. 15. 13. Ядов В.А. Размышления о предмете социологии // Социологические исследования. – 1990. – №2. – С.3. 14. Щепанский Я. Элементарные понятия социологии. – Новосибирск,1967. – С.13. 15. Заславская Т.И. Роль социологии в ускорении развития советского общества // Социологические исследования. – 1987. – № 2. – С.8. 16. Ядов В.А. Размышления о предмете социологии // Социологические исследования. – 1990. – № 2. – С.12. 17. Попова І.М. Соціологія. Пропедевтичний курс: Підручник для студентів вищих навчальних закладів. – Київ, 1996. – С. 33. 18. Щепанский Я. Элементарные понятия социологии. // Новосибирск, 1967. – С.6. 19. Соціологія: Короткий енциклопедичний словник / За ред. Воловича В.І., Тарасенко В.І., Захарченка М.В.– К.: Укр. центр духовної культури, 1998. – С.514-516; Проблеми розвитку соціології на сучасному етапі: теоретичні та методичні питання. – К. – 1994. – 264 с.; Тарасенко В.І. Пізнавальні технології в українській соціології / Проблеми розвитку соціологічної теорії. – К., 2001. – С.19-25. 20. Паніна Н.В. Технологія соціологічного дослідження. Курс лекцій. – К., 1996. – С.6. 21. Там же. – С.7–8. 22. Американская социология. Перспективы, проблемы, методы. – М., 1972.; Захарченко М.В., Погорілий О.І. Історія соціології. Від античності до початку ХХ століття – К.,1993; Піча В.М. Предмет, структура, функції соціології. Зв’язок соціології з іншими науками. – Львів, 1994; Современная западная социология. Словарь. – М., 1990; Социология – наука об обществе:Учеб. Пособие / Под общ. ред. В.П.Андрущенко, Н.И.Горлача. – Харьков, 1996. – 688 с.; Шаповал М. Соціологія українського відродження. – К., 1994. – 45 с.; Проблеми розвитку соціологічної теорії: Наукові доповіді і повідомлення першої Всеукраїнської соціологічної конференції / Соціологічна асоціація України, Ін-т соціології НАН України; М.О.Шульга (наук.ред.) та ін. – К., 2001. – 381 с.; Соціологія міста:Наукові проблеми та соціальні технології: Матеріали міжнародної науково-практичної конференції. – Дніпропетровськ, 2001. – 254 с. 22. Соціологія культури: Посібник//О.М.Семашко та ін. – Львів: Новий Світ, 2004. – С. 15. РОЗДІЛ 2. МЕТОДОЛОГІЯ ТА МЕТОДИКА СОЦІОЛОГІЧНИХ ДОСЛІДЖЕНЬ Розгляд відповідного розділу підручника “Соціологія” – доцільно розпочати з історичного екскурсу щодо розкриття генезису теоретичної та емпіричної соціології в ході розвитку соціально-історичного пізнання. У цьому плані заслуговує на увагу показ у контексті конкретно-історичного розвитку емпіричної і теоретичної соціології ролі філософів, політологів, соціологів ХІХ-ХХ століть – О.Конта, Е.Дюркгейма, Г.Спенсера, М.Вебера, В.Парето, П.О.Сорокіна, М.К.Михайловського, М.М.Ковалевського, М.С.Грушевського, М.Шаповала в подальшому становленні та розвитку соціологічної думки [1]. Уже в рамках ретроспективного висвітлення важливих етапів становлення теорії і практики соціологічного дослідження потрібно зробити наголос на наявність тісного взаємозв’язку різних галузей соціального життя, особливо соціальних та глобальних змін і специфіки методології соціологічного дослідження. Незалежно від світоглядних установок дослідників, теоретико-методологічними засадами емпіричної соціології та належним статусом наукового пізнання виступають гносеологічні універсалії логіки і загально соціологічні системно-функціональні закономірності історичного процесу. Провідним методологічним елементом соціології, в якому знаходить свій концентрований вираз уся система знань даної науки, є соціологічне дослідження. У ньому можна розрізнити дві основні частини – теоретичну (концептуальну) та методичну (інструментальну). Подекуди в джерелах з емпіричної соціології зустрічається програма соціологічного дослідження, яка складається з трьох частин – теоретико-методологічної, методичної (процедурної) та організаційно-технологічної. Методологічна функція діалектики і філософії історії, як стверджує В.П.Савельєв [2], полягає у визначенні фундаментальних підходів до стратегії використання теоретичної частини цього методу. Ефективність цієї частини соціологічного дослідження як методу пізнання соціальної реальності визначається якістю володіння культурою діалектичного мислення та загальною теоретичною підготовкою. Друга складова частина програми соціологічного дослідження – методична (інструментальна), яка тісно пов’язана з іншими елементами конкретних соціологічних досліджень, котрі завжди спрямовані на вивчення реальної ситуації, на конкретний аналіз соціальних процесів, їх залежностей та взаємозв’язків. Надзвичайно важливе значення в соціологічному дослідженні мають також такі його компоненти, як відбір характеристик об’єкта та предмета дослідження і відповідних показників, засобів їх виміру (побудова шкал для фіксації кількісних та якісних характеристик), які дозволяють досить певно відображати й оцінювати стан соціального явища і можливості його перетворення чи трансформації у конкретній площині координат. Продуктивне застосування методичної (або інструментальної) частини соціологічного дослідження потребує адаптації методологічних принципів шляхом наповнення їх абстрактно-універсальних форм спеціалізованим змістом. Цю функцію виконують спеціальні соціологічні теорії (“теорії середнього рівня” – Т.Мертон), які становлять безпосередньо теоретично-методологічну і методичну (процедурно-інструментальну) основу емпіричного вивчення суспільних процесів. Специфіка цих теорій знаходить свій вираз, по-перше, в тому, що вони орієнтують суб’єкт на визначення специфіки прояву загально-соціологічних законів історичного розвитку в певних, чітко обмежених у просторі й часі соціальних явищах, а по-друге, в тому, що самі ці теорії, відображаючи розвиток тих чи інших сторін соціуму, живлять і стимулюють філософію, історію, політологію, культурологію тощо [3]. Разом з тим спеціальні соціологічні теорії (“теорії середнього рівня”) виступають системою знань про соціальне в його особливому і багатоманітному існуванні, втіленому у історичних утвореннях. Провідною функцією спеціальних соціологічних теорій є переведення загальних методологічних вимог гносеології на мову конкретно-соціологічного дослідження з метою одержання вірогідних характеристик об’єкта пізнання. Спеціальні соціологічні теорії визначають вихідні теоретичні передумови побудови дослідницької процедури, а також виконують прогностичну функцію, тобто дають змогу вирішувати завдання з формулювання наукових гіпотез [4]. Зміст будь-якої спеціальної соціологічної теорії визначається її предметно-цільовим призначенням. Стверджувати факт створення соціологічної теорії можна лише тоді, коли, по-перше, відкриті й сформульовані специфічні закономірності розвитку груп однакових соціальних явищ і процесів; по-друге, коли відомі соціальні механізми функціонування цих явищ; по-третє, коли вироблена для опису об’єкта пізнання своя система категоріально- понятійного апарату, яка не суперечить закономірностям його розвитку як частини цілого. Зрозуміло, що дослідження соціологічної теорії, у відповідності до твердження провідного українського соціолога В.І.Тарасенка, потребує як “соціального замовлення”, так і адекватного методологічного відображення надзвичайно варіативних явищ та процесів суспільної практики [5]. У методологічному оснащенні соціологічних досліджень чільне місце посідає проблема співвідношення емпіричних і теоретичних форм і методів пізнання. Практично ця проблема постає перед соціологами вже на етапі складання програми будь-якого конкретно- соціологічного дослідження. Варто пам’ятати, що у співвідношенні емпіричного й теоретичного не повинно бути абсолютного протиставлення. У своїй взаємодії вони утворюють єдиний процес і являють собою різні ступені і рівні наукового пізнання. Діалектика емпіричного і теоретичного в соціології зумовлюється специфікою пізнання соціального факту. Терміном “соціальний факт” у соціології визначають “елементарно граничний вираз того чи іншого стану соціальної реальності” [6]. В історичному контексті потрібно згадати судження Е.Дюркгейма щодо поняття “соціального факту” [7]. Адже своїм змістом соціальний факт відображає вузлові, стійкі закономірності результативної взаємодії людей. Ці результати можуть бути відображені в поняттях, судженнях, висновках, суперечностях тощо. Соціологічний підхід до розуміння соціального факту передбачає його розгляд в якості проблеми дослідження. У залежності від мети дослідження, носія проблеми, масштабів її поширення, тривалості дії, глибини суперечності розрізняють такі аспекти соціальних негараздів. Однією з центральних методологічних проблем конкретно- соціологічного дослідження є перетворення емпіричного соціального факту в науково- теоретичний соціальний факт проблем: 1. У залежності від мети дослідження вирізняються проблеми гносеологічного і предметного характеру; виникнення перших зумовлено браком інформації про стан і тенденції змін певних соціальних явищ і процесів; по-друге, предметні проблеми породжуються зіткненням суперечливих інтересів, наслідком чого може виникати дестабілізація соціальних інститутів. 2. За своїм “носієм” проблема може являти собою суперечність, що зачіпає інтереси соціально-демографічних, національних, професійних, політичних та інших груп, державних установ, виробничих підприємств тощо. 3. За масштабами розповсюдження соціальна проблема може мати міжнародний, національний або регіональний характер. 4. За тривалістю дії проблеми можна поділити на епізодичні, систематичні та довготривалі. 5. За глибиною суперечності можуть бути: • Однопланові (наприклад вибори на альтернативній основі); • Системні (наприклад зростання злочинності); • Функціональні, породжені порушенням сталих причинно-наслідкових зв’язків соціального явища чи процесу (наприклад злам усталених відносин у розподілі соціальних благ при переході до ринкових принципів організації економічного життя суспільства). Методологічна чіткість при визначенні проблеми конкретно-соціологічного дослідження є однією з провідних умов його успіху. Адже залежно від обраної проблеми проводиться визначення об’єкта і предмета дослідження. Об’єктом соціологічного дослідження може виступати носій конкретної соціальної проблеми, яка турбує соціальну спільноту, групу, а також соціальні інститути, соціальні явища та процеси тощо. Об’єкт виступає носієм суб’єктивного фактору в суспільстві, відрізняється свідомою активністю, проявом волі, наявністю інтересів, цінностей та мотивів, він часто-густо досить складний та поліфункціональний, може мати в собі протиріччя, репрезентувати статистичну та вірогідну природу. Досить часто вивчати об’єкт доводиться в динаміці розвитку у взаємозв’язку з іншими об’єктами, які мають унікальний та неекспериментальний характер побутування в соціальному часі та просторі [8]. В об’єкті дослідження соціолог повинен відшукати ті його сторони і властивості, в яких у найбільш повному вигляді знаходить свій вияв суперечність, конкретна проблема, що підлягає вивченню. Ці сторони і властивості і становлять предмет дослідження. Можна стверджувати, що поняття “об’єкт” більш широке, ніж “предмет” дослідження. Предметом дослідження може виступати окрема характеристика чи ознака об’єкта соціологічного дослідження. Таким чином, у предметі соціологічного дослідження знаходять теоретичне відображення істотні взаємозв’язки проблеми й об’єкта дослідження. Вирішення наукової проблеми розпочинається насамперед з пошуку та визначення термінів та зазначених ними понять. Наступний етап – встановлення взаємозв’язку та субординації понять, визначення їх місця в понятійному апараті теорії, на основі якої будується дослідження. Потім визначаються терміни, які допомагають сформулювати гіпотези. Адже понятійний апарат теорії – це своєрідна координатна сітка, на якій можна розташувати соціальні факти та дати їм відповідну дефініцію та інтерпретацію. У різних науках понятійний апарат теорії має різний ступінь обґрунтованості та є своєрідним показником рівня розвитку науки. Понятійний апарат надзвичайно важлива умова в перевірці гіпотез наукового дослідження. Вона здійснюється на базі емпіричного матеріалу, який був зібраний у процесі дослідження. Але для того, щоб перейти від теоретичного вивчення явищ до рівня емпіричного, потрібно здійснити таку інтерпретацію базових (ключових) понять, яка б дозволила їх порівняти з реальними фактами. Іншими словами, така процедура повинна репрезентувати кожну із складових понятійного апарату конкретного дослідження у вигляді процесу, який можна спостерігати чи діагностувати. Першу частину такого завдання можна здійснити за допомогою методу термінологічного аналізу, другу – за допомогою методу аналізу операцій та понять. Поняття – це відображення об’єктивно існуючого в речах та явищах і яке закріплене словом. Слово (або групу слів), яке визначає певне поняття, можна назвати терміном. Установити значення терміна важливо при аналізі змісту поняття, яке відповідає цьому терміну та відображає найбільш суттєві, важливі ознаки. Оскільки внутрішня форма слова, а відтак і терміна, проявляється перш за все на початковому періоді назв речей та явищ, виникає потреба аналізувати терміни з урахуванням їх генезису та історичного розвитку. Поняття – продукт тривалого історичного розвитку пізнання. Їх зміст змінюється та збагачується у відповідності до поглиблення пізнання людиною об’єктивної реальності. Метод термінологічного аналізу, який був започаткований спочатку в лінгвістиці, з часом залишаючись за своїм об’єктом лінгвістичним (слово та словосполучення), збагатився прийомами логіки, семіотики і став успішно впроваджуватися в багатьох галузях науки. Але його використання в кожній галузевій науці має свої особливості. У соціології такий метод використовується епізодично, особливо в процесі контент- аналізу документів соціологічного дослідження. Цей метод передбачає вивчення історії становлення та розвитку понять, розкриття взаємодії термінів, визначення їх місця в понятійному апараті наукового дослідження. Кожне наукове дослідження розпочинається із вивчення історії термінів, вивчення соціально-економічних, політичних, психологічних аспектів їх побутування та динаміки розвитку. Насамперед потрібно зазначити про вимоги у формуванні термінологічного апарату наукового дослідження. Ці вимоги такі: 1. У процесі аналізу потрібно йти не від терміну до пояснення фактів, а навпаки, самі терміни пояснювати умовами, в яких вони створювалися. 2. Термінологічний аналіз повинен бути по можливості багатовекторним, враховувати різні джерела у його формуванні, репрезентувати, шляхом порівняння, багатозначність таких термінів у використанні в конкретному дослідженні. 3. Аналізувати терміни необхідно з погляду історії їх становлення, розглядати терміни в розвитку, простежуючи зміни їх змісту у зв’язку зі зміною історичної дійсності. У процесі термінологічного аналізу належить досить точно виокремлювати об’єктивний зміст того чи іншого терміна від його суб’єктивних зміщень. У науковій літературі була здійснена спроба обґрунтувати класифікацію понять у відповідності до їх універсальності: 1. Загальнонаукові (які притаманні всім наукам, наприклад, метод, принцип); 2. Міжгалузеві (наприклад, потреба, інтерес); 3. Конкретно-наукові (для соціології – репрезентативність, соціальний статус). Аналіз термінів складається з таких етапів: 1. Цільове вивчення термінів, які становлять тематичну групу. Визначається спочатку базовий (ключовий) термін і терміни, які їм підпорядковані. Для пошуку сучасних термінів використовують літературу за темою дослідження, використовують словники, довідники та інші праці щодо визначення окремих термінів та визначення невідповідності або нелогічності окремих термінів та їх визначень. 2. На цьому етапі здійснюється етимологічний аналіз, мета якого – визначення початкового значення слова (або слів), яке стало терміном. Зрозуміло, що найбільш плідний напрямок етимологічного аналізу терміна – розгляд мовного середовища, в якому відбувалося його становлення. Це дозволяє розкрити глибинний зміст терміна та його шлях подальшого розвитку. Але з іншого боку, етимологічним матеріалом потрібно користуватися досить виважено та обережно. Адже існує загроза етимологічних суміщень. Тобто, під різними термінами можна розглядати один предмет, але різні його аспекти та характеристики. 3. На жаль, часто термін продовжує репрезентувати свій минулий зміст і впливає на сучасний зміст соціального процесу чи явища. Тому словам приписується не те значення, яке є істинним, а навпаки, ситуативне, поверхове. 4. Дослідження самого терміна повинне відбуватися у всіх, без винятку, зв’язках та залежностях та з урахуванням розвитку всієї системи. Такий підхід може мати назву – контекстуального аналізу. Він вимагає від дослідника вміння визначати характер використання терміна в текстах, які створені у різні часи, вияснити специфічність його значення в мові конкретного документа, звертаючи увагу на емоційність та експресивність тексту. Адже в окремі історичні періоди термін може отримувати додаткове стилістичне значення. У цьому випадку можна порівнювати різні терміни та їх зміст в мові українського, російського, білоруського етносу тощо. 5. Насамкінець роботи з поняттями потрібно знову уточнити їх зміст з урахуванням нових матеріалів, які були отримані на попередніх етапах у зіставленні їх із гіпотезами та пропозиціями, які в свою чергу вимагають більш лаконічного формулювання кожного поняття. Після глибокого аналізу історії виникнення окремих термінів можна переходити до процедури аналізу операцій та понять. В основі методики аналіз операцій та понять понятійного апарату виступає процес зіставлення понять, які аналізуються та розкривають зміст елементів соціального процесу, з фактами, явищами або подіями суспільного життя. У соціологічних дослідженнях виникає ситуація, коли при вивченні соціальних проблем дослідницька група має справу з абстрактними поняттями, які досить важко порівняти з емпіричною дійсністю. Так вивчається рівень дозвіллєвої кваліфікації молоді з метою розширення спектра форм культурологічних акцій або аналізується особистість та її діяльність у системі засобів масової комунікації та визначається рейтинг джерел інформації серед різних груп споживачів. У всіх випадках виникає запитання: “Що являє собою “дозвіллєва кваліфікація”, “рейтинг джерел інформації” у рамках конкретного соціологічного дослідження. Кожному поняттю, яке узагальнює чи абстрагує ті чи інші реально існуючі процеси, явища, події, факти, обов’язково належать відповідні їм характеристики або конкретні емпіричні еквіваленти. Отже, процес визначення понять виступає методом, який дозволяє репрезентувати ключове поняття у формалізованому вигляді, що підлягає спостереженню або вимірюванню із конкретним змістом. Між тим, певні поняття дуже складно порівнювати з реаліями суспільної практики. Глибина та відповідність у створенні понятійного апарату значною мірою залежить від багатьох факторів: від рівня обґрунтованості методики конкретного дослідження, теоретичної глибини аналізу проблеми, а також від рівня кваліфікації дослідницького колективу, його соціальних, психологічних та культурологічних характеристик. З іншого боку, “розкласти” поняття на складові елементи необхідно для переходу від якісного до кількісного аналізу суспільних процесів. Отже, пошук емпіричних показників того чи іншого поняття є процесом повернення до абстрагування. Він завершується операційним визначенням поняття, тобто визначенням правил фіксації відповідних емпіричних показників або характеристик даного поняття. Водночас необхідно намагатися зафіксувати елементи соціального процесу з певною мірою визначеності та обґрунтованості з позицій методології та методики дослідження. Адже шлях пізнання здійснюється не тільки від теорії до конкретної практики (процес, зворотний абстрагуванню), але й після завершення соціологічного дослідження (зрозуміло, на більш високому рівні), від практики до теорії (що є процесом абстрагування). Зворотний процес – відновлення “розкладеного” на окремі елементи поняття, яке потрібне для дослідження та яке, на основі здійсненого аналізу, вже значно відрізняючись повнотою та глибиною, є досить потужним засобом у розумінні складних, багатовекторного спрямування, соціальних процесів та явищ. Логіка аналізу операцій та понять може складатися з таких етапів: 1. Для більш повного обґрунтування поняття можна провести опитування експертів, які мають відповідну професійну підготовку та фаховий рівень. Урахування соціальних та психологічних характеристик у створенні експертної групи дозволить отримати компетентну оцінку конкретного поняття чи методу його визначення. У процесі оцінки експертами конкретного поняття можна використовувати систему бальної оцінки, коли кожний експерт окремо формує свій континуум оцінювання, потім здійснюється вимірювання бальних оцінок за кожним індикатором з наступним ранжуванням (середнє арифметичне, квартальне відхилення, медіана, мода, середнє квадратичне відхилення, коефіцієнт варіації тощо). У кінцевому варіанті опитування експертів дозволяє визначити основні індикатори для надання характеристик ключового поняття та впорядкувати їх у рейтингу значимості. Разом з тим, як свідчить досвід у проведенні соціологічних досліджень (В.О.Ядов), “ спроба повністю інтерпретувати в емпіричних еквівалентах абстрактне поняття – завдання дуже складне, подекуди – неможливе” [9]. Завжди певні характеристики чи окремі елементи абстрактного поняття неможливо зафіксувати в емпіричних показниках, щось залишається, на жаль, невизначеним, “загадковим”. Відтак – коли дослідник трансформує загальні поняття в запитання анкети (інколи у варіанти відповідей на них), або навпаки, від запитань анкети до загальних понять при аналізі отриманих результатів та формулюванні висновків, залишається “terra incognitа”, яку також потрібно аналізувати та інтерпретувати в конкретні рекомендації тощо. 2. На жаль, не завжди можливо використовувати поняття, які охоплюють усю площину дослідження. У різних дослідженнях одне і те ж поняття може бути наповнене різною кількістю складових (індикаторів), які в свою чергу залежать від багатьох параметрів: теми дослідження, його мети, специфіки тощо. Наприклад, рейтинг джерел інформації може бути різним у військових, пенсіонерів, студентів, мігрантів. Адже у них різний тип інформаційної культури, соціальний досвід, вік, освіта тощо. Тому сукупність показників може створюватися під впливом таких факторів: А. Конкретного соціального замовлення, яке визначає напрям дослідження та його характер (прикладне чи фундаментальне). Б. Висхідних теоретичних уявлень про структуру предмета дослідження, проблемної ситуації та перспектив її аналізу. В. Методичних можливостей пізнавальної діяльності в галузі наукового дослідження (ступінь усвідомлення важливості та необхідності, рівень кваліфікації, досвід узагальнення результатів тощо). На другому етапі потрібно здійснювати відбір таких понять, які б були суттєві, системні й відповідали б концепції дослідження. 3. На третьому етапі потрібно віднайти емпіричні індикатори, які дозволяють репрезентувати конкретні елементи у формалізованому вигляді та однозначно тлумачити зміст явища, дії тощо. Наприклад, візьмімо поняття “культура читання”. Такий процес можна характеризувати за допомогою показників: 1. Зміст читання; 2. Кількість часу, який витрачається на читання; 3. Кількість книг, які прочитані за конкретний проміжок часу; 4. Мета читання джерел (цільове спрямування читання); 5. Складність прочитання текстів; 6. Ступінь засвоєння прочитаного матеріалу. Розглядаючи запропоновані індикатори, можна помітити, що другий та третій з них мають кількісний характер, перший та четвертий – якісний. Вони в свою чергу дозволяють визначити мету читання, отримати інформацію про рівень розвитку науки, ознайомитися з досягненнями та виявити запити й потреби читачів, систематизувати знання з метою підвищення кваліфікації. П’ятий та шостий індикатори є якісні, тобто за допомогою їх можна вивчити змістовну, лінгвістичну та логічну структуру тексту, визначити індикатори їх складності (важкий, середній, легкий) та виміряти ступінь розуміння тексту з достатньою точністю й об’єктивністю. Потім знову, як і на попередньому етапі, потрібно розмежовувати це поняття на окремі складові елементи. У цьому випадку потрібно досить точно надавати індикатори для різних понять та використовувати адекватні методи фіксації, інтерпретації явищ, подій тощо. Адже кожна характеристика читання може бути визначена кількома методами: 1. Кількість витраченого часу (шляхом опитування читачів та працівників бібліотеки або за допомогою спостереження в читальному залі); 2. Кількість прочитаних джерел (за допомогою аналізу читацьких формулярів, опитування тощо); 3. Цільове призначення відібраної та прочитаної літератури (за допомогою аналізу змісту книг, інтерв’ю чи “карток зворотного зв’язку”); Складність тексту та ступінь засвоєння прочитаного можна здійснити за допомогою одного чи декількох методів вимірювання складності тексту. Разом з тим, потрібно намагатися використовувати не один, а декілька методів здійснення контролю за достовірністю отриманих результатів. Адже вибір конкретного методу залежить від багатьох чинників: мети, завдань, специфіки дослідження. При здійсненні аналізу конкретного документа за допомогою аналізу операцій та понять для кожного окремого дослідження потрібно розробити матрицю, в якій репрезентується процес переходу від загальних понять до емпіричних показників, з обов’язковим розкриттям методики визначення показників та їх ідентифікації з конкретним соціальним процесом тощо. Можна запропонувати типову матрицю для інформаційних досліджень: № з/п 1. Вихідні поняття 2. Понятійні індикатори 3. Емпіричні індикатори 4. Методи 5. Визначення 1 2 3 4 5 Зібраний таким чином матеріал може бути підґрунтям для “зворотного” шляху через понятійний апарат того рівня, який перебуває над визначеними емпіричними індикаторами, до рівня основного поняття, наприклад, до поняття “культура читання” тощо. Разом з тим, у процесі аналізу операцій та понять існують труднощі: По-перше, існують поняття, які поки що не мають в науці повного розкриття та однозначного тлумачення. У цьому випадку потрібно проаналізувати ще раз терміни та визначити їх робоче тлумачення. По-друге, часто-густо ціла низка понять є багатозначними. Зрозуміло, це не плутанина, а звичайне багатство змісту цих понять, які фіксують складний факт, явище, подію тощо. У такому випадку завдання полягає в тому, щоб дати перелік різних значень поняття, потім знайти в ньому найголовніше чи найважливіше тлумачення. Зрозуміло, у відповідності до специфіки дослідження поняття повинно мати більш-менш однозначне тлумачення. Для вирішення такого завдання використовують метод термінологічного аналізу. Так, Афанасьєв М.Д. [10] при визначенні поняття “поширеність” читання запропонував такі його характеристики: 1. Співвідношення читачів та осіб, які не читають джерел; 2. Час, який витрачається на читання; 3. Частота читання; 4. Інтенсивність читання; 5. Регулярність читання; 6. Види джерел для читання; 7. Джерела отримання літератури; 8. Охоплення бібліотечним обслуговуванням; 9. Жанри та теми прочитаних творів; 10. Мовний діапазон читання; 11. Поширеність домашніх бібліотек; 12. Місце читання в системі масової інформації; 13. Цілі та мотиви читання. Зрозуміло, що такий різнобій понять, які визначають різні види інформаційної взаємодії читача з джерелами або з різними соціальними інформаційними інститутами, пояснюється складним процесом читання, який має безліч видів, типів та рівнів. Отже, такий перелік понять дозволяє охопити широкий спектр проблем “поширеність” читання. Після наведеного переліку характеристик читання можна зробити висновок, що “поширеність” читання охоплює простір, обсяг та інші дуже важливі у дослідженні показники явища, які аналізується. Тому так важливо визначити параметри, які допоможуть вивчити поширеність читання впродовж дня: частота звернення до читання за певну одиницю часу (тиждень, місяць, рік). Метод аналізу операцій та понять дозволяє визначити взаємозв’язок між теоретичним та емпіричним рівнями дослідження, підвищити достовірність, надійність та якісний рівень отриманої інформації. Отже, наступним етапом методологічної розробки програми дослідження є логічний аналіз основних понять (дефініція понять або обґрунтування понятійного апарату соціологічного дослідження), без якого неможливо втілити в інструментарії збору емпіричної інформації повноцінної концепції соціологічної розвідки, реалізувати мету і завдання, перевірити правильність висунутих у ній гіпотез. Як уже зазначалося, логічний аналіз складається з двох процедур – інтерпретації та операціаналізації основних понять, що входять у визначення предмета дослідження. Процес інтерпретації можна розглядати в такій ієрархії: 1. Теоретична інтерпретація понять, яка передбачає наукове визначення; 2. Емпірична інтерпретація понять, яка передбачає пошуки емпіричних значень для теоретичних понять; 3. Операціоналізація понять, яка передбачає пошук інструментарію для вимірювання емпіричних характеристик [11]. Інтерпретація полягає у віднайденні центрального поняття, яке є теоретичним визначенням сутності предмета дослідження і його змістової інтерпретації, тобто тлумачення, пояснення та переведення поняття на більш простий і емпірично фіксуючий елемент. Часто-густо основне поняття містить у собі інші, часткові поняття. Вони також підлягають інтерпретації. Усі виявлені на стадії інтерпретації поняття потребують свого пояснення. Метою такого пояснення є уточнення якісної структури предмета дослідження. Поділ компонентів основного поняття на їх елементи (семантично – на терміни, що розуміються однозначно) має назву операціоналізації, а однозначні поняття, одержані в результаті операціоналізації, – операціональними поняттями. Таким чином, весь процес логічного аналізу основного поняття в соціологічному дослідженні складається з двох етапів: 1. З’ясування головних сторін предмета дослідження шляхом інтерпретації такого поняття, яке точно і повно відображає його сутність. 2. Виявлення сукупності операціональних понять, на які розкладається основне поняття. Наприклад, предметом дослідження є рівень професійної підготовки спеціаліста. Це поняття може мати такі аспекти: 1. Фундаментальна підготовка; 2. Гуманітарна підготовка; 3. Спеціальна підготовка. У свою чергу елементами фундаментальної підготовки є знання філософських передумов пізнання, мислення, діяльності та знання спеціальних теорій і вміння використовувати теоретичні знання для вирішення практичних завдань тощо. Гуманітарна підготовка включає в себе світоглядний аспект, політичну, етичну, професійну і психологічну культуру та компетентність з названих галузей соціальної практики. Спеціальна підготовка передбачає процес отримання професійних знань, умінь та навичок, а також здобуття статусу фахівця конкретної галузі. Усі виявлені шляхом інтерпретації і операціоналізації поняття включаються в соціологічний інструментарій. Роль операціоналізації полягає у з’ясуванні питання, про що слід збирати інформацію. Отже, метою інтерпретації основного поняття є визначення напрямків аналізу зібраної кількісної інформації. Завершальною фазою розробки методологічного розділу програми соціологічного дослідження є формулювання гіпотез і завдань дослідження. У широкому значенні гіпотеза (від грец. hypothesis – передбачення) – наукове припущення або гіпотетичне судження про закономірності (причинні зв’язки) явищ та процесів, істинність яких невизначена. Існують такі вимоги до гіпотез: 1. Гіпотеза не повинна мати суперечностей щодо неодноразово перевірених фактів та теорій; 2. Вона повинна поширюватися на всі без винятку явища та процеси, які підлягають аналізу; 3. Гіпотеза не повинна містити понять, які не мають конкретної емпіричної інтерпретації та яку неможливо перевірити. 4. Гіпотеза повинна “передбачати” способи її перевірки. Гіпотеза в соціологічному дослідженні – це науково обґрунтоване передбачення про структуру соціальних об’єктів, характер елементів та зв’язків між ними, про механізми їх функціонування та розвитку. У соціологічному дослідженні гіпотеза може виконувати декілька ролей. Насамперед вона допомагає визначити явища, факти та процеси, серед яких потрібно шукати відповідь. Більш того, вона визначає більш-менш чітке формулювання самого запитання, а також передбачає вихід за межі наявного знання, націлює соціолога на певний результат. Потрібно додати, що гіпотеза вказує метод отримання результату наукового пошуку. До основних особливостей гіпотези можна віднести те, що її можна спростувати (коли вона не підтверджується) та підтвердити (верифікувати). Досить важлива евристична роль гіпотези, яка дозволяє отримати нове знання, відкрити невідомі факти, тенденції та закономірності функціонування і розвитку соціальних об’єктів [12]. Попереднє висування гіпотез визначає внутрішню логіку дослідження. Гіпотези сприяють оперативності дослідження, підказують правильний вибір об’єкта і методів збору емпіричної інформації. Досить важливо, щоб гіпотези не обмежували наукового пошуку і не визначали заздалегідь його результатів. Соціологічні гіпотези мають бути сформульовані однозначно, без використання не визначених чітко понять. Джерелами висування гіпотез можуть бути маловідомі факти, аналогії, буденна свідомість, здоровий глузд, неординарні ідеї тощо. Формулювання гіпотез – це творчий, надзвичайно складний процес. Особливо важким етапом у ньому постає саме процес формулювання гіпотези, який передбачає її побудову та визначення, перевірку та уточнення на основі вимог новизни, каузальності, після чого вона здобуває статус наукової гіпотези. Разом з тим здійснюється перевірка змістової істинності гіпотези, з’ясування її відповідності та логічної несуперечливості. При цьому використовується також експериментування з гіпотезою “подумки”. Зрозуміло, що кінцева її перевірка здійснюється лише після завершення соціологічного дослідження. За своєю значимістю гіпотези поділяються на основні і додаткові. У відповідності до мети і гіпотези соціологічного пошуку формулюються завдання, які покликані дати відповідь на основне питання: “Які шляхи і засоби розв’язання досліджуваної проблеми?” Кінцевою метою розробки методологічних засад конкретно-соціологічного дослідження є створення цілісної логіко-семантичної моделі соціального явища, яке аналізується, після чого на її базі здійснюється розробка соціологічного інструментарію. Варто зазначити, що крім гносеологічних принципів діалектики, філософії й історії, а також методологічних засад власних спеціальних соціологічних теорій, розробка методологічного блоку програми конкретно-соціологічного дослідження може опиратися на демографію, соціальну психологію, загальну, економічну і соціальну статистику, математику, логіку та інші системи наукових знань. Підсумовуючи стислий виклад першого розділу, приходимо до висновку, що основним компонентом наукового пошуку є соціологічне дослідження. Соціологічне дослідження здійснюється у відповідності до програми, яка може мати такі розділи: 1 – теоретико-методологічний та 2 – методичний (процедурно-інструментальний) [13]. Конкретно-соціологічне дослідження потребує наявності робочого плану для здійснення наукового пошуку, який передбачає проведення пілотажного (пробного чи попереднього) дослідження, побудову вибірки, організацію навчання інтерв’юерів (які потім здійснюють, у відповідності до методики дослідження, інструкції, плану вибірки та особливостей відбору респондентів, збір емпіричної інформації), кодування, класифікацію, систематизацію, обробку та теоретичну і графічну інтерпретацію зі створенням практичних рекомендацій щодо вирішення визначених соціальних проблем. Варто наголосити, що сьогодні, коли глибока криза суспільних структур та тотальна аномія всіх соціальних інститутів, за визначенням українського соціолога Є.І.Головахи, розкрила багато прихованих процесів соціальної реальності та призвела до виходу на поверхню раніше утаємничених механізмів підтримки влади, балансу інтересів, формування уніфікованих стереотипів мислення, привернувши до них пильну увагу громадськості, створюється цілком унікальне поле для здійснення соціологічних досліджень [14]. Сьогодні, на думку В.І.Тарасенка, з’ясувалася методологічна неспроможність соціології до опанування новими соціальними фактами на рівні спеціальних соціологічних теорій [15]. Зараз уже очевидно, що категорії і засоби досліджень, які сформувалися як у західній соціології, так і у вітчизняній, не придатні для адекватного теоретичного відтворення істотно іншої соціальної реальності – особливо в її кризових, дестабілізованих формах. У зв’язку з цим виникла гостра потреба у розробці низки специфічних категорій для здійснення коректного соціологічного аналізу процесу формування нових соціально- економічних структур, вивчення абсолютизованого бюрократичного панування, уніфікованого “шароварного” менталітету, проблем формування “середнього класу”, реалізації невичерпного духовно-творчого потенціалу молоді та інше [16]. Отже, особливого значення набуває відображення та констатація не тільки статичного характеру ситуацій перехідного періоду, але й вивчення динаміки і тенденцій трансформації та руйнування різних посттоталітарних структур, які, на жаль, досить адаптивні та варіативні у своєму самозбереженні. Питання для самостійної роботи: 1. Які суперечності існують при розробці концепції дослідження ? 2. З яких частин складається програма соціологічного дослідження ? ЛІТЕРАТУРА 1. Американская социологическая мысль. – М.: Изд-во МГУ, 1994. – 496 с.; Бурлачук В., Молчанов М., Степаненко В. Біля витоків соціологічної думки в Україні. – К.: Ін-т соціології НАН України, 1995. – 130 с.; Захарченко М.В., Погорілий О.І. Від античності до початку ХХ століття. – К., 1993; Ионин Л. Понимающая социология. – М., 1978; Радугин А.А., Радугин К.А. Социология. Курс лекций. – М., 1997. – 157 с.; Ручка А.О., Танчер В.В. Курс історії теоретичної соціології. – К., 1995. – 223 с.; Современная американская социология. – М.: Изд-во МГУ, 1994. – 294 с.; Шаповал М. Соціологія українського відродження. – К., 1994. – 45 с. 2. Савельєв В.П. Методичні рекомендації до вивчення теми “Методологія і методика соціологічних досліджень”. – К., 1990. – 19 с. 3. Арон Р. Этапы развития социологической мысли. – М.: Изд. Группа “Прогресс- Политика”, 1993. – 608 с.; Мертон Р. Социальная структура и аномия // Социологические исследования. – 1992. – № 2; Тернер Дж. Структура социологической теории. – М.: Прогресс, 1985. – 471 с. 4. Рабочая книга социолога. – М., 1983. – 476 с. 5. Тарасенко В.І. Пізнавальні технології в українській соціології / Проблеми розвитку соціологічної теорії. – К., 2001. – С. 21. 6. Дюркгейм Э. Социология. Ее предмет, метод, предназначение. – М:Канон, 1995.–352 с. 7. Там же. – С. 29-39. 8. Сорокин П. Человек. Цивилизация. Общество. – М., 1992. – С.297; Гавриленко І.М. Соціологія. Кн.1. Соціальна статика. – К., 2000. – 336 с. 9. Ядов В.А. Социологическое исследование: методология, программа, методы. – М.: Наука, 1986. 10. Афанасьев М.Д. Проблемы распространенности чтения в сельской среде / Автореф. дис. на соиск. учен. степ. канд. пед. наук. – М., 1979. – С.3. 11. Крейденко В.С. Библиотечные исследования. Научные основы. Учеб. пособие. – М.: Книга, 1983. – 140 с. 12. Социология: наука об обществе. Учеб. пособие.- Харьков, 1996. – С. 667-670; Сурмин Ю.П., Туленков Н.В. Методология и методика социологических исследований. – К.: МАУП, 2000. – С. 109-112. 13. Там же. – С. 89-95. 14. Головаха Е.И. Исследование социальных феноменов эпохи постсоветизма. Методология, теория, типология / Проблеми розвитку соціологічної теорії. – К., 2001. – С. 13-19. 15. Тарасенко В.І. Пізнавальні технології в українській соціології / Проблеми розвитку соціологічної теорії. – К., 2001. – С.19-25. 16. Элизабет Ноэль. Массовые опросы. Введение в методику демоскопии. – М.: Прогресс, 1978. – 378 с.; Паніна Н.В. Технологія соціологічного дослідження. – К.: Наукова думка, 1996. – 232 с.; Соціальна експертиза в Україні: методологія, методика, досвід впровадження / За ред. Ю.І.Саєнка. – К.: Ін-т соціології НАНУ, 2000. – 194 с. РОЗДІЛ 3. ТИПОЛОГІЯ СОЦІОЛОГІЧНИХ ДОСЛІДЖЕНЬ Даний розділ присвячений проблемі класифікації видів соціологічних досліджень. Якщо в першому розділі соціологічне дослідження було проаналізовано як основний компонент наукової розвідки в царині соціології і головна увага зосереджувалася на з’ясуванні найбільш важливих аспектів методологічного обґрунтування концепції наукового пошуку, то в цьому розділі висвітлюються організаційно-технічні аспекти соціологічних розвідок, які виступають критеріями для їх класифікації. Конкретно-соціологічне дослідження може бути структурно представлено такими організаційно-технічними етапами: 1. Підготовчий; 2. Збір первинної соціологічної інформації; 3. Кодування, систематизація та підготовка зібраної інформації до обробки та теоретичного аналізу; 4. Аналіз результатів дослідження та написання звіту про проведену наукову розвідку, формулювання прогнозів та рекомендацій. В українській соціологічній думці є різні погляди щодо класифікації конкретно- соціологічних досліджень [1]. Існують такі класифікації соціологічного дослідження: За предметом дослідження – соціально-економічні, соціально-політичні, соціально- педагогічні тощо; За метою визначення динаміки розвитку об’єкта – повторні, панельні, моніторингові; За методом дослідження – розвідувальні (пілотажні та зондажні); За типом та рівнем – теоретичні, емпіричні, емпірико-теоретичні, фундаментальні, прикладні; За умовами дослідження – польові, лабораторні; За отриманими знаннями – новаторські, компілятивні; За роллю в науці – фіксування фактів, перевірка гіпотез, узагальнюючі, аналітичні, прогностичні, ретроспективні; За масштабом об’єкта – міжнародні, загальнодержавні, регіональні, всезагальні, вибіркові, локальні, галузеві тощо. Російський соціолог В.О.Ядов вважає ефективними такі види соціологічних досліджень – теоретико-прикладні, теоретико-методологічні та оперативні [2]. Існують також інші класифікації соціологічних досліджень. Наприклад, такі [3]: 1. Пілотажне або зондажне. 2. Інформаційне або описове. 3. Аналітичне. М.Горшков та Ф.Шерега пропонують такі види досліджень: розвідувальні, описові, аналітичні, експериментальні, а опитування поділяють на масові та спеціалізовані [4]. Як різновид аналітичного дослідження ці автори виділяють експеримент. В.І.Кушерець і В.А.Полторак класифікують соціологічні дослідження за методами і формами їх проведення. На їхню думку, у прикладній соціології можна виділити такі види досліджень: контент-аналіз, спостереження, соціометрія, лінгвосоціологічні процедури, соціальний експеримент, опитування [5]. В інших роботах серед самостійних видів виділяють разове і панельне дослідження. Досить широко та аргументовано пропонуються інші класифікації соціологічних досліджень у навчальному посібнику Ю.П.Сурміна, Н.В.Туленкова “Методология и методы социологических исследований” [6]. Усі наведені класифікації можуть мати місце, але з огляду на складність і теоретичну нерозробленість цієї проблеми запропоновані класифікації досліджень можна вважати першою спробою у наближенні до більш ґрунтовних пошуків фундаментальних засад для класифікації типів і видів соціологічних досліджень, адже мова йде про власну теоретичну інтерпретацію феномена соціологічного дослідження. Виходячи із завдань предмета, доцільно більш детально зупинитися на характеристиках таких видів соціологічних досліджень, як пілотажне, описове, аналітичне, разове і панельне. Пілотажне дослідження зазвичай використовується з метою попередньої апробації методики та інструментарію дослідження, а також для отримання додаткової інформації про предмет і об’єкт, уточнення та корегування гіпотез і завдань, інструментарію, визначення межі сукупності обстежень і з’ясування можливих труднощів, які слід очікувати в ході дослідження. У цілому цей вид дослідження виконує допоміжні завдання і служить оперативним цілям. Адже пілотажне дослідження проводиться частіше за все на малій вибірці з метою економії коштів (друкується 20-30 анкет та відбувається їх апробація на адекватність сприйняття, розуміння та повноту заповнення респондентами). Різновидом пілотажного дослідження виступає експрес-опитування. Частіше за все пілотажне опитування використовується для з’ясування ставлення респондентів до актуальних подій і фактів, для визначення ефективності конкретних заходів, виявлення їх оцінки громадською думкою, складання прогнозів під час виборчих кампаній тощо. Звичайно, у зондажному дослідженні використовується лише один, часто-густо найбільш доступний метод збору первинної соціологічної інформації – анкетне опитування чи експрес-інтерв’ю, що дозволяє провести його у стислі терміни. Разом з тим, якщо мова ведеться про уточнення предмета чи об’єкта аналітичного дослідження, зондаж може бути зроблений у формі експертного опитування осіб, компетентних із питань соціальної проблеми, що підлягає подальшому вивченню, але більш масштабного характеру. Описове або інформаційне дослідження є складнішим видом конкретно- соціологічної розвідки. Воно має на меті одержання емпіричної інформації, здатної дати цілісне уявлення про соціальне явище і його структурні компоненти. Вибір методів збору інформації у цьому дослідженні визначаються його спрямуванням і завданням. Як правило, таке дослідження проводиться за повною програмою і йому передує пілотажна апробація інструментарію. Результати інформаційної розвідки дають змогу класифікувати елементи об’єкта дослідження стосовно до проблеми, яка аналізується. Описове дослідження уможливлює оцінку, порівняння і зіставлення характеристик, які цікавлять соціолога, і, окрім того, дозволяє з’ясувати наявність чи відсутність зв’язків між ними. Найбільш складним видом соціологічного пошуку є аналітичне дослідження. Головною метою його є вже не лише опис і класифікація структурних елементів явища, а в першу чергу розкриття причин, які викликали до життя певне явище і зумовлюють його характер, тенденції розвитку, динаміку змін, гостроту суперечностей, поширеність та інші притаманні йому риси. З огляду на такі широкі можливості, аналітичне дослідження має особливо велике практичне значення. Якщо в ході описового дослідження визначається існування зв’язків між різними сторонами предмета вивчення, то в процесі аналітичної розвідки з’ясовується, чи має знайдений зв’язок причинний характер. Водночас аналітичному дослідженню передують зондажні або описові розвідки, за результатами яких створюються уявлення про окремі сторони об’єкта і предмета, вибираються оптимальні форми і методи для більш глибокого вивчення в аналітичному соціологічному дослідженні. Для збору емпіричної інформації в процесі аналітичного дослідження використовуються комплексні методики та більш адекватний інструментарій (як правило, контент-аналіз документів, експертні опитування, анкетування, інтерв’ю та фокусоване групове інтерв’ю, біографічний метод тощо), який дозволить отримати надійнішу та вірогіднішу інформацію. Природно, що за таких умов значно зростають вимоги до професійного рівня соціолога, зокрема до його вміння пов’язувати інформацію, яка надходить з різних джерел і різниться за формою (наприклад, бальні оцінки експертів, розподілення відповідей респондентів, результати контент-аналіз у друкованих засобах масової інформації тощо). Надзвичайно важлива роль належить процедурі інтерпретації інформаційного масиву, особливо це стосується його узагальнення і пояснення одержаних результатів, “розкодування” отриманих розподілень одномірного та багатомірного аналізу, спроб прогнозування подальшого розвитку процесу чи явища та формулювання практичних рекомендацій для соціальних інститутів. Сьогодні набувають поширення також разові соціологічні дослідження, особливо для аналізу діяльності засобів масової комунікації – інтерактивні опитування, спроби вивчення громадської думки за допомогою телефонних опитувань слухачів чи глядачів тощо. Зрозуміло, що такі разові дослідження використовуються з метою отримати статистичні кількісні характеристики об’єкта аналізу на момент його вивчення. Як правило, такі дослідження не дають змоги виявити зміни об’єкта та встановити їх тенденцію. Частіше за все йому надається допоміжна роль у більш складних розвідках. Отже, для того, щоб визначити і відобразити зміни об’єкта, потрібно провести низку розвідок, які в соціології одержали назву панельного дослідження. Панельні дослідження ґрунтуються на універсальній програмі, у них застосовується методика та інструментарій упродовж тривалого часу, що дозволяє отримувати емпіричну інформацію з метою здійснення порівняльного соціологічного аналізу, скерованого на виявлення динаміки якісних змін об’єкта. У залежності від мети панельне дослідження може мати два, три і більше етапів, на кожному з яких через однаковий проміжок часу вивчається одне й те саме коло осіб, територіальна, демографічна, етнічна чи професійно-кваліфікаційна спільнота тощо. При проведенні панельного дослідження доцільно витримувати такі інтервали, які дозволяють максимально зберегти стабільність сукупності, що вивчається за її розмірами і складом. Панельні дослідження є найбільш ефективним засобом перевірки дієвості рекомендацій соціологів, звичайно, за умов, що ці рекомендації знайшли своє практичне застосування. Одержана в ході панельних розвідок інформація може слугувати як матеріал для критичного аналізу методик і теоретичних засад соціологічних досліджень, дає змогу встановити систематичний зворотний зв’язок з респондентами, виявити приховані резерви, розробити змістовні, аргументовані соціологічні прогнози стосовно майбутнього перетворення об’єкта вивчення. В українській соціології набула популярності практика проведення моніторингових досліджень як систематичних та повномасштабних наукових розвідок. Моніторинг дозволяє простежити зміни в різних галузях життєдіяльності особистості, виявити динаміку процесу, явища, поведінки тощо. Такими, в загальних рисах, є побудовані за різними ознаками класифікації видів соціологічних досліджень та їх стисла характеристика як найбільш загальновизнаних в українській соціологічній практиці сьогодення. Підсумовуючи виклад навчального матеріалу, зауважимо, що вибір того чи іншого виду соціологічного дослідження залежить як мінімум від таких обставин: 1. Соціального замовлення чи потреби конкретної установи або організації; 2. Мети, практичної і наукової доцільності дослідження; 3. Сутності і специфіки соціальної проблеми, яка обрана предметом розвідки. У цілому будь-яке явище соціального життя можна вивчати на рівні пілотажного, описового чи аналітичного конкретно-соціологічного дослідження, яке має разовий чи панельний характер. Збір соціальної інформації можна здійснювати за допомогою різних методів та процедур, але головне завдання – отримати репрезентативну, достовірну та об’єктивну емпіричну інформацію. Після етапу визначення виду соціологічного дослідження, оцінки можливостей конкретної дослідницької групи, особливостей глибини знань її членами методології і методики, техніки й організації збору, обробки, аналізу та інтерпретації результатів дослідження наступним етапом є складання плану польового етапу наукової розвідки. Мета польового етапу – виявлення кількісних та якісних параметрів тих сторін і ознак предмета дослідження, які соціолог визначив як його істотні властивості. 3.1. Формування вибіркової сукупності в соціологічному дослідженні Одним із найважливіших етапів соціологічного дослідження є формування вибіркової сукупності одиниць аналізу та вивчення, яка була б невелика за своїм обсягом, але своїми основними параметрами відтворювала б генеральну сукупність (усе населення села, міста, усі студенти вузу, колектив підприємства тощо). Іншими словами, потрібно, щоб вибіркова сукупність репрезентувала собою певну модель цілого, яка в ідеалі відображає генеральну сукупність у комплексі її якісних та кількісних характеристик. Це означає, що репрезентативна вибіркова сукупність повинна представляти всі необхідні елементи та зв’язки генеральної сукупності, яка підлягає вивченню в достатній повноті, що дозволить досліднику мати повне уявлення як про сукупність у цілому, так і про її окремі групи зокрема. При проектуванні вибірки соціолог завжди стикається з проблемою формування достатньо репрезентативної сукупності та з потребою враховувати фактори, які впливають на її обсяг, структуру, типологію тощо. До таких факторів можна віднести способи та характер опису об’єкта та предмета дослідження, методи збору соціальної інформації, ступінь адекватного формулювання робочих гіпотез, мету та завдання дослідження, особливості та специфіку дослідницької проблеми тощо. Визначені елементи дослідницької процедури різною мірою впливають на процес формування вибірки. 
