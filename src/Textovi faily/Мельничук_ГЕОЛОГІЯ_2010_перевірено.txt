http://www.irbis-nbuv.gov.ua/cgi-bin/irbis64r_81/cgiirbis_64.exe?C21COM=S&I21DBN=ARD&P21DBN=ARD&S21FMT=fullwebr&S21ALL=%28<%2E>K%3DГЕОЛОГІЯ%24<%2E>%29&FT_REQUEST=&FT_PREFIX=&Z21ID=&S21STN=1&S21REF=10&S21CNR=20

НАЦІОНАЛЬНА АКАДЕМІЯ НАУК УКРАЇНИ
ІНСТИТУТ ГЕОЛОГІЧНИХ НАУК



МЕЛЬНИЧУК ВІКТОР ГРИГОРОВИЧ



УДК 551.1/4:553.43:551.72:551.21:551.242.5(4-11)


ГЕОЛОГІЯ ТА МІДЕНОСНІСТЬ НИЖНЬОВЕНДСЬКИХ ТРАПОВИХ КОМПЛЕКСІВ ПІВДЕННО-ЗАХІДНОЇ ЧАСТИНИ СХІДНОЄВРОПЕЙСЬКОЇ ПЛАТФОРМИ 
    
    
04.00.01 –  загальна та регіональна геологія 



 Автореферат 
дисертації на здобуття наукового ступеня 
доктора геологічних наук


Київ – 2010

Дисертацією є рукопис

Робота виконана в Інституті геологічних наук 
Національної академії наук України.



Науковий консультант: 
доктор геологічних наук, старший науковий співробітник 
Міхницька Тетяна Петрівна 
Інститут геологічних наук НАН України,
завідувач відділом геотектоніки та загальної геології. 



Офіційні опоненти: 
доктор геолого-мінералогічних наук,  старший науковий співробітник 
Гулій Василь Миколайович
Київський національний університет ім. Тараса Шевченка Міністерства освіти і науки України, професор кафедри геології родовищ корисних копалин; 

доктор геолого-мінералогічних наук, професор 
Квасниця Віктор Миколайович 
Інститут геохімії, мінералогії та рудоутворення НАН України ім. М.П. Семененка, завідувач відділу проблем алмазоносності;

доктор геологічних наук, старший науковий співробітник 
Федоришин Юрій Іванович 
Львівське відділення Українського державного геологорозвідувального інституту Міністерства охорони навколишнього природного середовища України, завідувач сектору рудних і нерудних корисних копалин.




Захист відбудеться 14_жовтня_2010 р. о 10 годині на засіданні спеціалізованої вченої ради Д 26.162.02 Інституту геологічних наук НАН України за адресою: 01601, Київ, вул. О. Гончара, 55-б
 
З дисертацією можна ознайомитись у бібліотеці Інституту геологічних наук НАН України (01601, м. Київ, вул. О. Гончара, 55-6)

Автореферат розісланий ”_  _” вересня 2010 року



Вчений секретар 
спеціалізованої вченої ради,
кандидат геологічних наук		                                Т. М. Сокур


ЗАГАЛЬНА ХАРАКТЕРИСТИКА РОБОТИ

  Актуальність теми. Останніми роками інтерес до нижньовендських трапів південно-західної (пд.-зх.) частини  Східноєвропейської платформи (CЄП) зріс у зв'язку з їх ключовою роллю в розумінні геодинаміки платформи і суміжних континентів у венді (неопротерозої). До теперішнього часу залишаються дискусійними загальнотеоретичні причини проявів і особливості еволюції перикратонного трапового магматизму. Провідна роль в цьому процесі відводиться корово-мантійному плюмажу, режими якого потребують дослідження.
  З метою з’ясування глибинної природи і джерела ранньовендського трапового  магматизму, реконструкції його палеогеодинамічних умов і вирішення прикладних питань регіональної геології назріла необхідність в комплексному і цілісному вивченні всієї трапової формації у пд.-зх. частині СЄП.
  Актуальність теми дисертаційного дослідження визначається також активізацією промислових і наукових інтересів до питань міденосності трапів  регіону, перспективних на  виявлення в них великих родовищ самородної міді. 
  Аналіз і узагальнення наявної геологічної інформації про трапи пд.-зх. частини СЄП, їх новітні дослідження необхідні для робіт зі складання комплектів Держгеолкарти-200, які планомірно виконуються в регіоні у відповідності з Державною програмою геологорозвідувальних робіт і наукових досліджень в Україні до 2010 року та на перспективу до 2030 року.
  Зв’язок роботи з науковими програмами, планами, темами. Основу роботи складають результати досліджень, які проводились у межах відомчих науково-дослідних тем Інституту геологічних наук НАН України: “Оцінка перспектив міденосності трапових вулканітів Волино-Поділля та осадових формацій Переддобрудзького прогину” (держ. реєстр. № 0107U000867), “Вдосконалення та модернізація стратиграфічних схем фанерозою України” (№ 29/09-31) та ПДРГП “Північгеологія” Державної геологічної служби України: “Геолого-структурний аналіз території Волинського рудного району з метою визначення контролю і прогнозу промислового мідного зруденіння” (№ держ. реєстр. У-03-80/16). Дослідження проводились за участю дисертанта. 
  Робота також пов'язана з виконанням низки відомчих пооб'єктних планів і програм Рівненської ГЕ ПДРГП «Північгеологія»: “Групова геологічна зйомка масштабу 1:50 000 із загальними пошуками території аркушів М-35-2-В, Г; М-35-3-В; М-35-14-А,Б; М-35-15-А”(держ. реєстр. № НР У-98-83/95); “Геологічне довивчення площі масштабу 1:200 000 та підготовка до видання комплекту Держгеолкарти-200 території аркуша М-35-VIII (Луцьк)” (держ. реєстр. № НР У-03-49/4); “Геологічне довивчення площі масштабу 1:200 000 та підготовка до видання комплекту Держгеолкарти-200 території аркушів М-34-VІ (Владава) і М-35-І (Камінь – Каширський)” (держ. реєстр. № НР У-07-63/10); “Пошуки родовищ міді в межах рудопроявів Волинського рудного району та пошуково-оцінювальні роботи на Рафалівській площі” (держ. реєстр. № НР У-2000-50/13). Дисертант є одним з виконавців зазначених робіт. 
  Мета і завдання дослідження. Метою дисертаційного дослідження є створення надійної геологічної основи для прогнозування в нижньовендських трапах регіону покладів міді.
  Для досягнення мети в дисертації поставлені такі основні завдання:
  1) обґрунтувати петрогенетичну неоднорідність трапової формації та необхідність її поділу на магматичні комплекси, стратони і породні асоціації; встановити особливості їх походження, будови, речовинного складу та міденосності для  визначення на цій основі критеріїв прогнозу в трапах самородномідного зруденіння; 
    2) розробити цілісну еволюційну модель вендського трапового магматизму, гідротермальних змін і мідеутворення у пд.-зх. частині СЄП; 
    3) уточнити і доповнити поділ площі поширення нижньовендських міденосних трапів на структурно-фаціальні зони (СФЗ), підзони (СФП), металогенічні райони, рудоносні поля; 
    4) реконструювати регіональні та локальні палеовулканічні структури трапів регіону, з’ясувати позицію в них рудопроявів міді;
    5) дослідити деформаційні структури трапів регіону і їх роль в розміщені мідного зруденіння;
    6) встановити основні закономірності розміщення в трапах регіону рудопроявів міді і на цій основі розробити комплекс факторів прогнозу концентрацій міді. 
  Об’єктом дослідження є нижньовендські трапові комплекси пд.-зх. частини Східноєвропейської платформи: Волино-Подільського регіону України,  Південно-Західної Білорусі та Східної Польщі.
  Предмет дослідження – геологія (стратиграфія, петрологія, мінералогія,  тектоніка) та міденосність нижньовендських трапових комплексів пд.-зх. частини СЄП.
  Методи дослідження. Для вирішення поставлених завдань використано комплекс методів геологічних досліджень: 1) глибинне геологічне картування похованих трапів для визначення їх контурів, будови і просторової позиції; 2) стратиграфічні дослідження з метою розчленування і кореляції трапових розрізів; 3) палеовулканологічний аналіз для реконструкції вулканічних споруд; 4) геолого-структурний аналіз для вивчення деформаційної структури трапів; 5) петрографічні, петрохімічні та ізотопно-геохімічні дослідження для з’ясування особливостей речовинного складу різновікових трапових комплексів та розробки еволюційної моделі трапового магматизму; 6) радіологічні та мікропалеофітологічні дослідження для уточнення віку трапів; 7) мінералогічні дослідження для з’ясування перебігу гідротермально-метасоматичних змін порід та утворення мідних руд; 8) аналіз закономірностей розміщення в трапах рудопроявів міді для виявлення факторів прогнозу і пошукових ознак мідного зруденіння. 
  Наукова новизна отриманих результатів. 
   1. Доведено гетерогенність нижньовендської трапової формації пд.-зх. частини СЄП. В ній вперше виділено чотири петрогенетично відмінні трапові комплекси: західнобузький, верхньоприп'ятський, брестський і біловезько-подільський, а також низку світ, породних пачок, породних асоціацій і стратиформних міденосних горизонтів. Показано особливості їх будови, речовинного складу, просторової позиції і перспективність на мідь. 
   2. Розроблено цілісну еволюційну модель ранньовендського трапового магматизму і мідеутворення в пд.-зх. частині СЄП, за якою тектоно-магматична активізація краю платформи в ранньому венді відбувалася у три стадії, пов’язані з різними режимами функціонування магматичних осередків на ділянці сполучення Волино-Оршанського авлакогену з пд.-зх. краєм СЄП. Висунуто гіпотезу про розігрів палеогідротермальної системи, що перевідклала мідь в трапах волинської серії внаслідок вторгнення регіонально поширених силів титанистих габро-долеритів. Виявлено регіональні і локальні зони гідротермальної мінералізації, які контролюють поширення самородно- і сульфідномідного зруденіння. 
   3. Уточнено поділ площі поширення нижньовендських трапів на структурно-фаціальні зони (СФЗ): Біловезьку, Брестсько-Волинську, Волино-Подільську, і Подільську; та підзони (СФП): Західну, Центральну і Східну. Встановлено відповідність Волинського міднорудного району Брестсько-Волинській СФЗ, Волинського металогенічного району – Центральній СФП, Маневицького і Кухітсько-Вольського металогенічних районів – Східній СФП. Додатково виділено ряд рудоносних полів (Катуське, Броницьке, Оваднівське, Тельчинське, Чудлянське). Уточнено контури відомих металогенічних районів та рудоносних полів (всього 13) і переглянуті їх перспективи на мідь.
   4. В будові трапових комплексів реконструйовано раніше невідомі щитоподібні палеовулканічні споруди, складені зональними базальтовими покривами з шлейфами лавокластичних брекчій, що утворились в процесі конвеєрного переміщення лавових потоків. Встановлено, що рудопрояви міді приурочені до найпотужніших частин цих споруд з найбільшою часткою базальтів в їхньому розрізі.
   5. Доведено, що в деформаційній структурі трапів, поряд з блоковими, суттєву роль відіграють плікативні деформації (штампові горст-антикліналі, мульди, вали, флексури, монокліналі), які найбільше проявлені у Волинському палеозойському піднятті, пов’язаному з Центральнобілоруською шовною зоною в кристалічному фундаменті. Досліджено зв'язок з ними мідного зруденіння.
   6. Виявленно низку нових закономірностей розміщення і розроблено комплекс прогнозних факторів та ознак самородномідного зруденіння, на основі яких обґрунтовано можливість існування в трапах регіону значних покладів самородномідних руд. Вперше складена “Геолого-структурна карта трапової формації, закономірностей розміщення і прогнозу рудопроявів міді (Волинський міднорудний район в межах України)”  в масштабі 1 : 250 000. 
   Практичне значення одержаних результатів. Виділені трапові комплекси, нові літо-стратиграфічні підрозділи, породні асоціації, структурно-фаціальні і металогенічні елементи вдосконалюють стратиграфічну схему, легенду та металогенічне районування нижнього венду України. Еволюційна модель ранньовендського трапового магматизму і мідеутворення, виявлені закономірності розміщення рудопроявів міді та комплекс розроблених критеріїв міденосності  трапів служать основою для прогнозування і подальших пошуків в регіоні промислових концентрацій міді. Виділені морфотипи і мінералогічні особливості мідних руд визначають їх майбутній селективний видобуток і вибір схеми збагачення. Цеоліт-смектитові різновиди вулканічних туфів рекомендовано для широкого господарського використання в якості нового виду сорбційної мінеральної сировини, а потужну туфову товщу серед трапів – як альтернативний об’єкт для підземного захоронення радіоактивних відходів. Рекомендації включено до Програми та Заходів щодо розвитку та промислового освоєння мінерально-сировинних ресурсів Рівненської області на період до 2010 р., затверджених Облрадою та Обладміністрацією.
  Практичне використання результатів дисертаційного дослідження відображено у  чотирьох виробничих звітах Рівненської геологічної експедиції ПДРГП «Північгеологія», виконаних за участі автора. 
  Особистий внесок здобувача. Усі основні результати та висновки дисертаційної роботи отримані здобувачем самостійно. Автором було виконано: 1) польові спостереження у відслоненнях трапів, задокументовано і опробувано близько 10 000 пог. м. керну свердловин, які розкрили трапи регіону; 2) виділення та характеристику трапових магматичних комплексів; 3) модернізацію стратиграфічної схеми і легенди нижнього венду України з виділенням нових сратонів і асоціацій субвулканічних порід структурно-фаціальних зон і підзон; 4) реконструкцію регіональних і локальних палеовулканічних трапових споруд; 5) розробку схеми гідротермальної мінералогічної зональності і метаморфізму в трапах регіону; 6) виділення і описання морфотипів самородномідних руд та оцінка їх перспективності; 7) з’ясування закономірностей розміщення і обгрунтування факторів прогнозу мідного зруденіння в трапах; 8) розробку моделей еволюції трапового магматизму та мідеутворення у пд.-зх. частині СЄП; 9) розробку рекомендацій щодо використання цеоліт-смектитових вулканічних туфів в трапах Волино-Поділля як нового виду сорбційної мінеральної сировини та як потенційного об'єкту для захоронення радіоактивних відходів; 10) уточнення і доповнення до схеми металогенічного районування регіону та виділення низки рудоносних полів; 11) складання геолого-структурної карти трапової формації, закономірностей розміщення і прогнозу рудопроявів міді  в масштаб 1:250 000 (Волинський міднорудний район в межах України).
  Апробація результатів дисертації. Основні положення дисертації доповідались на наукових конференціях: “Українське Полісся? вчора, сьогодні, завтра”(Луцьк, 1998); „Геологічна наука та освіта в Україні на межі тисячоліть: стан, проблеми, перспективи” (Львів, 2000);“Проблеми раціонального використання, охорони і відтворення природно-ресурсного потенціалу України” (Чернівці, 2000); І-ому всеукр. географ. з'їзді “Україна та глобальні процеси: географічний вимір” (Луцьк, 2000); І-ій наук.-вироб. нараді геологів-зйомщиків України „Регіональні геологічні дослідження в Україні і питання створення Держгеолкарти -200” (Київ, 2001); ІІ-ій наук.-виробн. нараді геологів-зйомщиків України “Актуальні питання вивчення і картування осадових комплексів складчастих областей та платформного чохла України. Картування прикордонних територій” (Київ – Сонцедарськ, 2003); міжнародній конференції “Мінералогія: історія, теорія і практика”, присвяченій 140-річчю кафедри мінералогії Львівського НУ ім. І. Франка (Львів – Шацьк, 2004); “Природні ресурси Волині. Результати фундаментальних досліджень (1993-2003 рр.” (Луцьк, 2004); “Агрономічні руди України (Київ, 2004); міжнародній конференції „Ефузивно-осадочный литогенез и рудогенез” (Сімферополь, 2004); ІІІ-ій наук.-виробн. нараді геологів-зйомщиків України “Сучасний стан і задачі розвитку регіональних геологічних досліджень” (Київ – Рівне, 2005); міжнародному симпозіумі “Safeguarding our Geological Heritage” (Київ – Кам'янець-Подільський, 2006); ІV-ій наук.-виробн. нараді геологів-зйомщиків України “Геологія та питання геологічного картування і вивчення докембрійських утворень Українського щита” (Кривий Ріг, 2007); міжнародній конференції “Сучасні проблеми літології та мінерагенії осадових басейнів України та суміжних територій” (Київ, 2008); “Актуальні проблеми геохімії, фізики мінералів, петрології та рудоутворення” (Київ, 2009); міжвідомчій науковій сесії “Сучасні проблеми теорії і практики наук про Землю і перспективи їх розвитку” (Київ 2009); міжнародній конференції “Мінералогія і мінерагенія Карпатського регіону” (Львів – Мукачево, 2009).
  Публікації. Результати дисертаційних досліджень відображені у 46 публікаціях: 2 монографіях, 14 статтях у провідних фахових журналах, 6 – у фахових збірниках наукових праць, 9 – в збірниках наукових праць, фахових з технічних і географічних наук, 15 тезах доповідей в матеріалах нарад і конференцій, 17 наукових публікацій виконано автором одноосібно (без співавторів).
  Структура та обсяг роботи. Загальний обсяг роботи 344 сторінки, з яких 257 сторінок основного тексту та 4 графічних додатки (8 аркушів). Дисертація складається із вступу, шести розділів, висновків, списку літературних джерел (302 найменування), містить 88 рисунків, 22 таблиці.
  Подяки. Автор висловлює щиру подяку науковому консультанту доктору геологічних наук Т. П. Міхницькій, а також та доктору геолого-мінералогічних наук     В. А. Рябенку, доктору геологічних наук К. І. Деревській (ІГН НАН України) за корисні поради та критичні зауваження при написанні дисертаційної роботи. 
  Автор глибоко вдячний директору ІГН НАН України академіку НАН України П. Ф. Гожику і головному геологу ПДРГП «Північгеологія» В. Л. Приходьку за сприяння у виконанні досліджень в ході роботи над дисертацією. Автор безмежно вдячний В. Я. Веліканову (УкрДГРІ), Л. В. Шумлянському (ІГМР НАН України), Л. З. Скакуну (Львівський нац. ун-т), О. Ф. Кузьменковій (ІГГ НАН Білорусі) за багаторічну науково-методичну підтримку, постійну увагу та цінні поради під час написання дисертаційної роботи.
  Автор щиро вдячний геологам  Рівненської геологічної експедиції І. М. Іваніву, В. В. Матеюку, Я. О. Косовському, Ф. О. Гречку, М. І. Жуйкову, П. Д. Савчуку, П. П. Крещуку, М. В. Федорчуку, О. В. Штуці та іншим працівникам ПДРГП «Північгеологія» за цінні рекомендації, зауваження і консультації щодо дисертаційної роботи  та за багаторічну плідну співпрацю.
  
  ОСНОВНИЙ ЗМІСТ 

1. ОГЛЯД ЛІТЕРАТУРИ, ІСТОРІЯ ВИВЧЕННЯ І ВИБІР НАПРЯМКІВ ДОСЛІДЖЕНЬ НИЖНЬОВЕНДСЬКИХ ТРАПІВ
    Огляд наукових праць з геології трапів показує що низка і теоретичних і практичних питань трапового магматизму ще не вирішена. 
  Нижньовендські трапи у пд.-зх. частині СЄП та їх міденосність в різні роки вивчали російські (А. К. Тишецький, В. О. Блюмель, А.П. Карпінский, З. Г. Ушакова, А. А. Носова), білоруські (О. С. Махнач, В. Є. Бордон, Г.В. Зіновенко, О. Я. Зінгерман, М. А. Нагорний,  М. В. Веретенніков, О.Ф. Кузьменкова), польські (St. Malkowski, J. Tokarski, M. Kamienski, St. J. Тhugutt, Z. Weyberg, J. Samsonowicz, J. Wojciechowski, O. Juskowiak, M. Juskowiakowa, W. Compston, J. Poprawa, P. Paczesna, A. Bilowolska, N. Bakun-Czubarow, Е. Krzeminska), українські (Г. Ф. Євсєєв, Є. П. Брунс, В. П. Шашкіна, Л. Г. Бернадська, П. Л. Шульга, О. В. Крашеніннікова, Н. Є. Стрєлкова, Є. К. Лазаренко, О. І. Матковський, Г. А. Уженков, В. С. Анісімов., О. Є. Бірюльов, П. Д. Букатчук, В. О. Котик, В. Я. Веліканов, В. С. Заїка-Новацький, О. М. Ханисенко, П. Ф. Брацлавский,  Б. Я. Воловнік, Н. П. Семененко, М. А. Савченко, В. І. Клушин, Т. О. Знаменська, Е. Я. Жовінський, В. Ф. Судовцев, В. Я. Іванченко, В. Л. Приходько, І. С. Гарбуз, В. І. Тітова, В. В. Матеюк, Я. О. Косовський, В. М. Квасниця, І. В. Квасниця, В. А. Рябенко, А. М. Глеваська,  Т. П. Міхницька, К. І. Деревська, Ю. І. Федоришин, А. К. Авгітов, Л. З. Скакун, А. Я. Радзівілл, В. Я. Радзівіл, І. С. Потапчук, В. А. Шумлянський, Л. В. Шумлянський, М. І. Дерябін, С. М. Цимбал, Г. М. Яценко, О. В. Ємець, М. І. Жуйков та інші) дослідники. 
  Найвагоміший внесок в дослідження трапів регіону польські геологи зробили у 20 – 30-х роках ХХ століття, радянські –  50 - 80-х роках, українські – у новітній період. 
  Цілісне і комплексне вивчення трапової формації нижнього венду пд.-зх. частини СЄП з метою встановлення особливостей будови, речовинного складу, міденосності, геодинамічних умов формування та походження трапових комплексів і визначення на цій основі прогнозно-пошукових критеріїв самородномідного зруденіння до теперішнього часу не проводилося. Необхідно також з’ясувати направленність речовинної еволюції трапів регіону, оцінити вклад в породні асоціацій різних джерел речовини, і, відповідно, визначити характер взаємодії в системі плюм-літосфера.
  
  2. ОСОБЛИВОСТІ МЕТОДИКИ ДОСЛІДЖЕНЬ ПОХОВАНИХ ТРАПІВ
  Для вирішення поставлених завдань застосовано комплекс методів геологічних досліджень: 1) глибинне геологічне картування похованих вулканогенних утворень; 2) стратиграфічні дослідження, 3) палеовулканологічний аналіз; 4) геолого-структурний аналіз; 5) петрографічні, петрохімічні, ізотопно-геохімічні, радіологічні, мінералогічні та мікропалеофітологічні дослідження; 6) аналіз закономірностей розміщення в трапах рудопроявів міді. Методологія досліджень полягала в комплексному та цілісному аналізі геолого-геофізичних даних по нижньовендських трапах пд.-зх. частини СЄП, поширених в межах України, Білорусі та Польщі і порівнянні їх з трапами інших регіонів. 
   Матеріали досліджень: 1) дані документації керну і каротажу 1880 свердловин, які розкрили і оконтурили трапи; 2) карти магнітного і гравітаційного полів та результати профільного сейсмічного зондування території поширення трапів; 3) аналітичні дані (740 силікатних, 4570 напівкількісних спектральних аналізів, 7070 визначень вмісту міді хімічними методами, 43 аналізи мас-спектрометричним та рентген-флюоресцентним методами, 52 аналізи на визначення вмісту РЗЕ, 17 аналізів на визначення вмістів ізотопів Rb, Sr, Sm, Nd; 56 повних мінералогічних аналізів, 30 визначень мінерального складу рентгено-структурним та термічним методами, 43 аналізи мінералів мікрорентгеноспектральним методом, близько 500 описів прозорих шліфів, 50 описів аншліфів, 255 визначень фізико-механічних властивостей гірських порід).
   
  3. ЗАГАЛЬНІ РИСИ ГЕОЛОГІЧНОЇ БУДОВИ НИЖНЬОВЕНДСЬКОЇ ТРАПОВОЇ ФОРМАЦІЇ ПІВДЕННО-ЗАХІДНОЇ ЧАСТИНИ СЄП
  Тектонічна позиція трапової формації (рис. 1., врізка) визначається її розміщенням вздовж пд.-зх. краю СЄП в області сполучення двох її крупних мегаблоків – протократонів Сарматії (на півдні) і Феноскандії (на півночі). Дана область в структурі кристалічного фундаменту СЄП припадає на Волинсько-Двінську міжгеоблокову трансрегіональну зону (ВДМТЗ), яка успадковується рифейським Волино-Оршанським авлакогеном (ВОА). Центральна частина ареалу трапового магматизму, в свою чергу, успадковує ці структури. Загальний ареал поширення трапової формації витягнутий паралельно пд.-зх. краю платформи, вздовж зони Тейссейре-Торнквіста (Т-Т) і займає січне положення відносно всіх сформованих в цьому районі до початку трапоутворення геолого-структурних комплексів кристалічного фундаменту і мезо-неопротерозойського осадового чохла, що мають переважно північно-східне простягання. 
  Будова дотрапової основи характеризується її структурно-геологічною мінливістю вхрест простягання трапової формації. В північно-західній і південно-східній частинах ареалу поширення нижньовендські трапи залягають на архейсько-нижньопротерозойських кристалічних комплексах, відповідно, Феноскандійського та Сарматського протократонів. В центральній частині ареалу трапи покривають середньо-верхньорифейську олігоміктову поліську серію потужністю до 900 м, яка виповнює авлакогенний Волино-Поліський прогин (ВППр), розміщений своєю центральною частиною над Центральнобілоруською шовною зоною (ЦБШЗ) і Осницько-Мікашевицьким вулкано-плутонічним поясом (ОМВПП) в дорифейському кристалічному фундаменті. На значній площі між рифейськими теригенними відкладами і нижньовендськими трапами знаходяться останці тілітоподібних відкладів бродівської світи і продукти їх ймовірного перемиву – кластогенно-теригенна горбашівська світа нижнього венду. 
   Структурно-фаціальна зональність трапової формації. За типами геологічної будови трапової формації виділяються наступні поперечні по відношенню до її загального простягання СФЗ (з північного заходу на південний схід): Біловезька, Брестсько-Волинська, Волино-Подільська і Подільська. В трьох останніх за повнотою і потужністю розрізу трапової формації виділяються повздовжні СФП: Західна, Центральна, Східна. Межі СФЗ контролюються  окремими міжгеоблоковими тектонічними зонами, успадкованими від структур в кристалічному фундаменті, що мають дорифейське закладення і північно-східне простягання. До них належать зони Білостоцького, Горинського, Тетерівського розломів. Межі структурно-фаціальних підзон достатньо чіткого просторового зв’язку з розломами не мають і тільки місцями паралельні розломним зонам північно-західного простягання (Костопільсько-Лишнівська, Заболоттівсько-Бузька) та субмеридіональним розломам (Рівненський, Радехівський), які проявляли свою активність в ранньому венді. 
  Вивержені трапи регіону задовільно стратифікуються, чому сприяють достатньо виражені відмінності різновікових нашарувань вулканітів за речовинним складом і будовою. Схеми стратифікації трапів Білорусі, Польщі, України суттєво відрізняються між собою стратиграфічним об'ємом, речовинним складом, рангами і назвами стратонів. Їх кореляцію ускладнює існуюча структурно-фаціальна мінливість трапової формації по латералі (рис.1). 
  В українській частині Брестсько-Волинської СФЗ розріз трапової формації у складі волинської серії нижнього венду репрезентують (знизу угору): 1 – локальні покриви пікритів у складі горбашівської світи (15-60м); 2 – заболотівська світа, представлена численними (до 7) покривами олівінових-базальтів з пачками вулканокластитів (до 230м); 3 – бабинська світа, туфова з покривом толеїтових базальтів в середній частині (90-210м); 4 – лучичівська світа, складена кількома (до 5) зональними покривами толеїтових базальтів і вулканокластитів (15-117м); 5 – забродівська світа, що включає зорянські вулканоміктові верстви (0-63 м) та якушівські верстви (до 135 м),  представлені численними (до 7) зональними покривами титанистих базальтів та вулканокластитів. Три останніх стратони дисертантом виділені і описані як самостійні підрозділи, однак затверджені НСК (від 18.09.2008) в ранзі верств ратнівської світи.
  В білоруській частині Брестсько-Волинськоої СФЗ весь траповий розріз відноситься до ратайчицької світи, в складі якої виділяються: 1 – нижня товща базальтів і їх туфів (200-230 м); 2 – друга товща кислих ефузивів і їх туфів( до 103 м); 3 – третя  базальтова товща (91 м). 
  У польській частині Брестсько-Волинської СФЗ (район Славатицького підняття) неопротерозойські трапи відносяться до славатицької серії і представлені численими (до 13-16) покривами базальтів з пачками і прошарками вулканокластичних порід загальною потужністю до 355 м. 
  У Волино-Подільській СФЗ покриви олівінових базальтів заболотівської світи (до 100 м) поширені внизу трапового розрізу західніше м. Кременець, а покриви титанистих базальтів слуцької світи (до 70 м) у верхній частині розрізу: західніше лінії Рівне – Волочиськ. 
  В Подільській СФЗ базальтові покриви (до 75 м) в розрізі волинської серії знаходяться лише на верхньому структурно-стратиграфічному рівні – серед теригенних віньковецьких верств грушкінської світи і поширені західніше лінії Волочиськ – Кам’янець-Подільський та у вузькій смузі (приблизно 15?100 км) вздовж р. Дністер, приуроченій до Подільської тектонічної зони.
  

  Рис. 1. Нижньовендські трапові комплекси південно-західної частини СЄП (докрейдовий і доверхньовендський зрізи).
   1-8 – нижньовендські трапові комплекси: 1 – західнобузький та верхньоприп'ятський, 2 – брестський, 3-8 – біловезько-подільський (3 – вишніцька серія, 4 – третя (верхня) ефузивна товща ратайчицької світи, 5 – якушівські верстви забродівської світи, 6 – слуцька світа, 7 – грушкінська світа, 8 – сили титанистих габро-долеритів хотешівської асоціації та ймовірний контур їх поширення); 9 – осадово-пірокластичні відклади нижнього венду; 10 – осадові відклади нижнього венду; 11 – СФЗ і їх межі (І – Біловезька, ІІ – Брестсько-Волинська, ІІ – Волино-Подільська, ІV – Подільська); 12 – ізогіпси поверхні трапової формації нижнього венду ; 13 – архейсько-нижньопротерозойський кристалічний фундамент; 14 – олігоміктові теригенні відклади поліської серії (середній-верхній рифей); 15 – межі міжблокових тектонічних зон (В-М – Вижівсько-Мінська, М – Мідновська. С-М – Стоходсько-Могилівська, К-Л – Костопільсько-Лишнівська, З-Б – Заболоттівсько-Бузька, Л – Луцька, П-К – Пержано-Кременецька) і розломи (Вс – Високовський, Гу – Halin Uskok, Кр – Корелицький, Пр – Південноратнівський, Бл – Бельський, Вв – Володимир-Волинський,  Лб – Любомльський, Чр – Чарторийський, Ку – Куликовицький, Рд – Радехівський, Рв – Рівненський, Тт – Тетерівський, Тл – Товтровий, Хм –Хмельницький,  Кл – Калинівський, Нм – Немирівський, Пд – Подільський); 16 – Лукувсько-Ратнівська (Північноукраїнська) горстова зона; 17 – міждержавний кордон; 18 – міста; На врізці: 19-22 – трапові комплекси нижнього венду та контури їх поширення (19 – західнобузький, 20 – верхньоприп'ятський, 21 – брестський, 22 – біловезько-подільський); 23 – контур поширення волинської серії; 24-25 – поліська серія середнього-верхнього рифею у Волино-Оршанському авлакогені та його контур (24 – на домезозойскій, 25 – на донижньовендській поверхнях); 26-27 – архейсько-нижньопротерозойський кристалічний фундамент (26 – Фенноскандійский, 27 – Сарматський мегаблоки) 
  У Біловезькій СФЗ трапи належать до вишніцької серії і складаються з декількох (до 4) покривів переважно титанистих базальтів і вулканокластитів (до 94 м).
  Вендський (лапландський) вік трапів регіону останнім часом підтверджено визначеннями віку порід по ізотопним співвідношенням: U-Pb в цирконах (SHRIMP) з туфів верхнього горизону славатицької серії – 551 + 4 млн р. (Compston W. та ін., 1995); Rb-Sr по валовим пробам базальтів лучичівської світи – 552 + 59 млн р. (Шумлянський Л. та ін., 2001), в базальтах нижнього покриву ратайчицької світи – 545 + 3 млн р. (Носова та ін, 2005); U-Pb по цирконам (іон-іонний мікрозонд NORDSIM) з базальтів якушівських верств – 549±29 млн р., а також додатковими визначеннями мікрофосилій у відкладах волинської та могилів-подільської серій на Волині (Іванченко та ін., 2004). 
  За результатами магнітостратиграфічних дослідженнь (Глеваська та ін, 2005, 2006) в трапових розрізах Волині виділяються численні (до 13) магнітозони, наявність яких свідчить про відносно тривалий період формування трапової формації, що відповідав в часі,  по крайній мірі, кільком інверсіям магнітного поля..
  Інтрузивні трапи досліджуваного регіону донедавна відносились до слабодиференційованих (Воловник, 1971) і виділялись в один комплекс габро-долеритів. Вони поширені в межах ВППр у вигляді силів (до 160 м) в основному серед верхньорифейських відкладів поліської серії, поблизу підошви волинської серії. На сьогодні серед інтрузивних трапів регіону автором виділено три породні асоціації: берестецька (базальтові порфірити та верлітові габро), осівська (глиноземисті габро-долерити) та хотешівська (високотитанисті габро-долерити), які віднесені, відповідно, до розглянутих нижче західнобузького, верхньоприп'ятського і біловезько-подільського трапових комплексів як ймовірні гіпабісальні фації вулканітів вижнього венду. Субвертикальні субвулканічні тіла долеритів та еруптивних брекчій, які могли б служити підвідними каналами для вивержених трапів, свердловини ще не розкриті, але їх існування в зонах розломів цілком вірогідне.
  Деформаційна структура нижньовендської трапової формації відображає основні структурні одиниці регіону: Підлясько-Брестську западину; Волинське палеозойське підняття, ускладнене на півночі Прип’ятським валом та Луківсько-Ратнівською (Північноукраїнською) горстовою зоною; Львівську палеозойську западину та Волино-Подільську монокліналь, які ускладнюють регіональну монокліналь в межах Балтійсько-Придністровської зони перикратонних опускань. Абсолютні позначки поверхні трапів змінюються від 200 м (р. Мурафа) до – 3793 м (св. Перемишляни). У деформаційній структурі досліджуваних трапів, поряд з блоковими, суттєву роль відіграють плікативні форми (плоскодонні мульди, валоподібні і куполоподібні підняття та горст-антикліналі), флексури і монокліналі різних розмірів, які найбільше проявлені в межах Волинського палеозойського підняття. Деякі з них проявляють свою активність ще з неопротерозою, але більшість виникло у герцинську фазу тектогенезу. Разом з тим, трапи розбиті численними герцинськими розломами на блоки, в межах яких мають переважно субгоризонтальне залягання, або моноклінально нахилені під кутами до 5-10, зрідка до 30?. Амплітуда вертикальних переміщень по розломах сягає 1250 м.  
  Важливу роль у будові трапів відіграють регіональні міжблокові тектонічнічні зони (Знаменська, Чебаненко, 1985). По розломній складовій більшості з цих зон відбувалися не тільки зміщення трапів, а і тектонічний контроль проявів трапового магматизму, детально досліджений В. Л. Приходьком (2005). 
  Встановлено регіональне поширення в трапах розсіяних зсувних мікродеформацій у вигляді численних дзеркал ковзання. Виявлені окремі зони об'ємного катаклазу ранньовендського віку, з якими пов'язана прожилкова гідротермальна мінералізація, в тому числі самородномідна. 
  Мінеральні ресурси трапової формації. Серед трапів регіону розвідано 9 родовищ базальтів, попередньо розвідані поклади сапонітових туфів, досліджуються поклади цеоліт-смектитових туфів, проводяться пошуки і оцінка запасів самородної міді, відомі поклади виробного каміння (агати і яшми). 
  
  4. НИЖНЬОВЕНДСЬКІ ТРАПОВІ КОМПЛЕКСИ ПІВДЕННО-ЗАХІДНОЇ ЧАСТИНИ СЄП
  Дані магматичні комплекси виділені, за прикладом трапів Сибірської платформи (Гоньшакова, 1962), з метою уніфікації петролого-стратиграфічного розчленування  досліджуваних трапових утворень і для зручності міжрегіональних кореляцій. Ними є споріднені асоціації вивержених і субвулканічних порід, поєднані спільністю речовинного складу, походження і просторово-часової позиції. Трапові комплекси мають достатньо витриману по латералі чітку внутрішню стратифікацію, включають декілька літо-стратиграфічних підрозділів, складених вулканітами, та асоціації гіпабісальних порід або відповідають окремим з них (табл. 1). Вони задовільно ідентифікуються в стратиграфічних схемах нижнього венду України, Білорусі і Польщі. Їх виділення відкриває нові можливості у пошуках серед трапів регіону стратиформних покладів міді.
  Західнобузький траповий комплекс поширений, в основному, в басейні р. Західний Буг на площі близько 45 тис. км2. До нього віднесені численні покриви олівінових базальтів і пов'язані з ними вулканокластичні утворення, відомі в сучасних стратиграфічних схемах нижнього венду України як заболотівська світа волинської серії, у Східній Польщі – нижня частина славатицької серії. Складовими комплексу є локальні покриви пікритів і олівінових базальтів, які місцями розкриті свердловинами серед олігоміктових відкладів горбашівської світи, а також асоціації субвулканічних базальтових порфіритів (пікропорфіритів) та верлітових габро, що зустрічаються в нижній частині розрізу волинської серії.
  Таблиця 1 
Нижньовендські трапові комплекси південно-західної частини СЄП та їх  співвідношення із стратонами нижнього венду
Трапові комплексиМагматичні породиСтруктурно-фаціальні зони і підрозділи трапівБіловезь-каБрестсько-Волинська
Волино-ПодільськаПодільськабіловезько-подільськийвисокотитанисті габро-долеритихотешівська асоціаціявисокотитанисті базальти і феробазальтивехні верстви  вишніць-кої серії якушівські верстви забродівської світи, третя товща ратайчицької світислуцька світавіньковець-кі верстви грушкінсь-кої світибрестськийдацити та їх туфидруга товща ратайчицької світиверхньопри-п'ятськийглиноземисті габро-долеритиосовська асоціаціятолеїтові базальти, базальтові туфилучичівська світа, бабинська світа, середня частина славатицької серії, перша товща ратайчицької світибабинські верстви пригоринсь-кої світизахідно-бузькийверлітові габро, пікропорфіритиберестецька асоціаціяапоолівінові базальти, базальтові туфизаболотівська світа, нижня частина  славатицької серії
пікрити, апоолівінові базальти  в складі горбашівської світи  Покриви олівінових базальтів потужністю до 65 м, розмежовані шарами базальтових туфів, туфітів, туфопісковиків, іноді лавокластичних брекчій потужністю 0,5-20 м, утворюють крупну палеовулканічну споруду ареального типу площею близько 43 тис. км2, зрізану південно-західним краєм СЄП – зоною Т-Т (див. рис. 1). Кількість ефузивних покривів у розрізі споруди закономірно збільшується від одного на північно-східній периферії до восьми в частині, що прилягає до краю платформи. Відповідно, в крайовій частині платформи зростає до 230 м потужність покривного трапового комлексу. Тут же в нижній частині розрізу волинської серії фіксуються гіпабісальні утворення. Все це свідчить про можливий контроль перших проявів ранньовендського трапового магматизму шовною зоною Т-Т. З північно-східного боку реконструйованої палеовулканічної споруди знаходиться ряд локальних сателітних покривів олівінових базальтів, які контролюються Костопільсько-Лишнівською тектонічною зоною. 
  В розрізах окремих покривів розрізняються численні (до 14) лавові потоки зональної будови, які, ймовірно, локалізувались біля джерел виливу в лавових озерах. Висока наповненість базальтових потоків мигдалинами, мала потужність, наявність на їх поверхні канатних структур, а також відсутність навколо потоків лавокластичних шлейфів вказують на те, що базальтові лави були перегрітими, дуже литкими, насиченими газами. За цими ознаками вони належать до типу „па-хое-хое”-лав. 
  Породи західнобузького комплексу за петрографічними і петрохімічними  ознаками (табл. 2) загалом близькі до родини пікробазальтів та пікродолеритів нормальної лужності. Для них характерні високі вмісти апоолівіну (до 10- 40%), підвищений в два-три рази, порівняно з базальтами інших трапових комплексів регіону вміст хрому і низькі кількості більшості рідкісноземельних (РЗЕ) елементів.За цими показниками породи досліджуваного комплексу загалом близькі до середнього складу літосферної мантії. 
  Верхньоприп'ятський траповий комплекс поширений в Брестсько-Волинській СФЗ в басейні верхньої течії р. Прип’ять на площі понад 50 тис. км2. В Західній і Центральній СФП нижню частину розрізу досліджуваного комплексу складають три породні пачки бабинської світи загальною потужністю до 210 м: перша – різнозернисті червоноколірні туфи з шарами і лінзами зеленоколірних різновидів; друга – покриви (1-2) низькотитанистих толеїтових базальтів (до 48 м), третя – різнозернисті червоноколірні туфи. Верхня частина розрізу досліджуваного комплексу представлена численними (до 5) покривами низькотитанистих толеїтових базальтів і базальтових вулканокластитів лучичівської світи потужністю до 117 м. 
  До верхньоприп’ятського комплексу віднесені також середня частина славатицької серії (Східна Польща) та перша товща ратайчицької світи (Південно-Західна Білорусь), представлені перешаруванням покривів низькотитанистих толеїтових базальтів і базальтових вулканокластитів. Складовими комплексу є, на думку автора, субвулканічні сили глиноземистих габро-долеритів осовської асоціації, поширені серед відкладів поліської серії середнього-верхнього рифею та на контакті з нижньовендською горбашівською світою в основі розрізу волинської серії. Покриви базальтів значної потужності (понад 20-30 м) мають добре виражену зональну будову, що характерно для наземних основних ефузивів. Від їхнього центра до покрівлі і підошви, зазвичай, виділяються наступні різновиди порід, що мають поступові переходи: 1 – фанеритові базальти; 2 – афанітові базальти; 3 – мигдалекам’яні базальти; 4 – лавокластичні брекчії з лавовим, туфовим гідротермальним цементом. Зональність покривів підкреслюється закономірними змінами петрохімічного і мінерального складу базальтів в розрізі, що вказує на їх певну диференціацію. Найвірогіднішим є конвеєрний механізм формування зазначених зональних покривів в процесі переміщення потоків в’язкої, дещо  остиглої лави „ах-ах”- типу.
  Таблиця 2
Сердній хімічний склад порід нижньовендських трапових комплексів регіону
Трапові комплексиПородиПетрогенні компоненти, ваг%nSiO2TiO2Al2O3Fe2O3FeOMnOMgOCaONa2OK2OP2O5біловезько-подільськийтитанисті
габро-долерити45,613,4615,146,747,20,26,397,232,391,270,59124 титанисті
базальти48,522,4313,96,987,680,225,477,652,730,860,23152брестськийдацити70,280,8513,664,66-0,042,191,591,984,790,1162верхньопри-п’ятськийглиноземисті габро-долерити49,71,0618,442,579,580,175,427,433,361,470,4612 толеїтові базальти48,481,6114,356,317,070,276,778,952,820,730,21173західнобузь-кийверлітові
габро 41,990,757,097,616,080,1922,095,070,660,150,086олівінові
базальти46,631,4814,316,434,920,2410,467,172,830,810,1647пікрити38,661,9617,724,044,060,2117,672,632,351,210,053Мікроелементи (г/т)BaNbGaCrNiCoVPbSnMoCuZnZrYSrScnбіловезько-подільськийтитанисті базальти25814155535152684,920,6961211961811018,31234брестськийдацити7202516810534153441303564764119верхньопри-п’ятськийтолеїтові базальти265141712958282894,11,70,51021251791810118,31286західнобузь-кийолівінові базальти224141215057212124,41,40,438801511610820,1218Рідкоземельні елементи (г/т)LaCePrNdSmEuGdTbDyHoErYbLunбіловезько-подільськийтитанисті базальти24,746,76,729,27,02,27,01,16,81,33,63,10,513брестськийдацити54,411313,248,99,31,89,01,38,51,84,94,60,79верхньопри-п’ятський толеїтові базальти19,637,84,9721,94,81,05,20,84,91,02,72, 50,426західнобузь-кийолівінові базальти17,836,24,6320,14,41,54,31,54,11,02,22,00,33  Ефузивні покриви верхньоприп'ятського комплексу в сумі утворюють низькі щитоподібні трапові споруди ареального типу, за умовний контур яких вибрано статистично середню ізопахіту 60 м. Від країв до центра палеовулканічних споруд кількість базальтових покривів і, як наслідок, загальна їх потужність закономірно зростають. Нижні з них мають найбільше поширення, а верхні локалізовані. Площа споруд становить приблизно 1000-2000 км2. В розміщенні палеовулканічних споруд спостерігається контроль з боку тектонічних зон діагонального простягання, які проявляють функціональну своєрідність. Структури північно-західного простягання, що орієнтовані вздовж краю СЄП (зони Т-Т), очевидно, були магмогенеруючими. Структури північно-східного напряму контролюють тільки поширення і акумуляцію литких толеїтових магм. Найчіткіше структурний контроль вулканізму проявлений в Костопільсько-Лишнівській тектонічній зоні, вздовж елементів якої орієнтовано палеовулканічне пасмо північно-західного простягання з численними осередками локалізації і виверження магм. В якості осередків виверження визначені ділянки трапів з суттєвим (понад 80 %) переважанням у розрізі вулканокластичних продуктів. Тут поширені прижерлові агломератові лави і проявлена поствулканічна тектонічна активність. 
  Найменш змінені базальти верхньоприп'ятського комплексу за петрохімічними (табл. 2) і петрографічними ознаками належать до родини низькотитанистих толеїтів нормальної лужності. Для них характерні найвищі вмісти вапняного компонента, нормативних і модальних плагіоклазів (до 40-60%), а також наявність незначної кількості нормативного та модального (у складі гломерофірових скупчень) олівіну. Змінені мигдалекам’яні базальти, туфи і вулканокластичні брекчії належать до сублужної і навіть лужної серій, що, в основному, зумовлено їхньою інтенсивною цеолітизацією і смектитизацією. Різновиди туфів з підвищеними вмістами цеолітів і смектитів проявляють цінні сорбційні та катіонообмінні властивості і придатні для широкого господарського використання, а сама туфова товща розглядається як потенційний об’єкт для захоронення радіоактивних відходів.
  Загалом, для основних порід верхньоприп'ятського комплексу характерні понижені (порівняно з кларком) вмісти ряду мікроелементів, зокрема, Cr, Ni, V, Sr. За вмістами петрогенних, рідкісних і розсіяних елементів базальти комплексу відповідають середньому складу нижньої частини континентальної кори і, ймовірно, є продуктами її часткового плавлення. Про це свідчить також наявність в базальтах лучичівської світи давніх (1470-2000 млн років) алохтонних цирконів, вік яких, приблизно, відповідає віку гранітоїдів кристалічного фундаменту.
  Брестський комплекс кислих вивержених порід представлений асоціацією небазальтових вулканітів (друга товща ратайчицької світи), розвинутих серед трапів регіону на площі 2,4 тис. км2  у Підлясько-Брестській западині. Ефузиви та туфи кислого складу потужністю 57-112 м займають чітке положення в розрізі між двома базальтовими товщами (Геология Беларусси, 2001) – трапами верхньоприп'ятського та біловезько-подільського комплексів в нашій інтерпретації. Однак це справедливо лише для периферійних ділянок області розповсюдження кислих ефузивів, оскільки в її центральній частині, якій відповідає палеовулкан субаерального типу, покриваючі плато-базальти відсутні. 
  Кислі ефузиви (1-3 покриви) представлені чотирма петрохімічними типами (Кузьменкова, 2008): андезитоїдними дацитами, піжонітовими дацитами, ріодацитами нормального ряду і трахіріодацитами сублужного ряду. Андезитоїдні дацити утворюють короткі потоки потужністю 20-25м. Тіло піжонітових дацитів пройдено свердловиною лише частково (11м). Вкраплення піроксену в цих дацитах представлені гіперстеном. Ріодацити утворюють вулканічні куполи і короткі потоки потужністю до 90 м. У підошві і покрівлі потоків (на глибину до 7м) наявні мигдалекам’яні відміни порід, що нерідко несуть в собі прожилково-вкраплену сульфідномідну мінералізацію (ковелін-халькозин-піритову). Породи кислого складу відносяться до високоглиноземистих, а трахіріодацити – до вельми високоглиноземистих порід. Ріодацити і трахіріодацити належать до калієвої серії. Походження кислих вулканітів брестського комплексу є дискусійним, але найчастіше пояснюється контамінацією базальтовими розплавами континентальної кори в у фронтальній частині плюму (Носова, 2007; Кузьменкова, 2008).
  Біловезько-подільський траповий комплекс поширений на площі близько 100 тис. км2 від Біловежжя в Польщі до Молдови (рис. 1). В його будові добре проявлена поперечна структурно-фаціальна зональність (табл. 1), успадкована від донижньовендських структурних одиниць регіону. В Брестсько-Волинській СФЗ трапи комплексу представлені якушівськими верствами забродівської світи потужністю до 135 м та третьою товщею ратайчицької світи потужністю до 200 м, складеними численними (до 7) зональними покривами титанистих базальтів та феробазальтів, перешарованих буроколірними вулканокластичними брекчіями. Іноді між ними залягають агломератові, лапілієві та псефітові туфи базальтів, а у верхній частині розрізу зустрічаються малопотужні вулканоміктові конгломерати з гальками базальтів. На вулканітах комплексу місцями збереглась кора вивітрювання потужністю до 7,5 м. В основі комплексу, серед вулканоміктових відкладів зорянських верств знаходяться гальки гранітоїдів, осадових порід, різноманітних ефузивів, в тому числі кислого складу, – продуктів руйнування нині розмитих палеовулканічних споруд брестського комплексу. Вулканоміктові відклади місцями представлені алевролітами (шари 10-20 м). Все це свідчить про відокремленість в часі трапів біловезько-подільського комплексу від трапів верхньоприп'ятського комплексу фазами виверження кислих ефузивів з наступним їх розмивом і періодом накопичення вулканоміктових відкладів.
  У Волино-Подільській СФЗ досліджуваний комплекс представлений покривами (до 4) титанистих плато-базальтів, що відомі в складі слуцької світи. Їх загальна потужність сягає 70 м. Покриви розшаровані вулканокластичними, вулканогенно-осадовими та вулканоміктовими відкладами, серед яких зустрічаються гальки і валуни трахітів та латитів. Наявність між покривами базальтів вулканоміктових осадових відкладів (аргілітів, алевролітів, пісковиків і гравелітів) із чіткою шаруватістю потужністю до 13 м свідчить про те, що фази вивержень були розділені в часі. Місцями (кар’єри Берестовець, Іванова Долина і природні виходи по р. Горинь) покриви базальтів однорідні за будовою і складені по всій потужності фанеритовими різновидами, для яких характерна добре виражена стовпчаста окремість.
  У Подільській СФЗ трапи досліджуваного комплексу поширені серед віньковецьких верств грушкінської світи. На їх стратиграфічному рівні, зазвичай,  наявні два покриви титанистих плато-базальтів сумарною потужністю до 75 м, які розділені пачкою осадових теригенних порід – алевролітів, пісковиків і конгломератів. 
  У Біловезькій СФЗ трапи комплексу (вишніцька серія) представлені кількома (до 4) покривами титанистих базальтів, перешарованих вулканокластитами загальною потужністю до 94 м. Як і в Подільській СФЗ, вони залягають на малопотужних теригенних континентальних відкладах або беспосередньо на архейсько-ранньопротерозойському кристалічному фундаменті. 
  Ефузивні покриви комплексу утворюють низькі і широкі трапові споруди плато-базальтового типу. В розміщенні плато-базальтових ареалів вгадується слабкий зв'язок з діагональними меридіональними палеоструктурами, зокрема, із зонами Рівненського і Радехівського розломів, що підкреслюється орієнтацією зовнішньої межі ареалу поширення базальтів комплексу. У Західнопридністровському блоці межа ареалу поширення базальтових покривів згідна з конфігурацією виступу кристалічного фундаменту, а в Молдовському блоці – утворює вузьку (приблизно 15?100 км) смугу, витягнуту вздовж Подільського розлому (рис. 1).
  Субвулканічними складовими біловезько-подільського трапового комплексу є, на нашу думку, сили титанистих габро і габро-долеритів хотешівської асоціації, поширені у ВППр, в основному, серед відкладів поліської серії, поблизу підошви волинської серії. За речовинними особливостями (див. табл. 2) вони близькі до ефузивних фацій досліджуваного комплексу і територіально пов'язані з ділянками максимального розвитку останніх. 
  Вивержені і гіпабісальні породи досліджуваного комплексу за хімічним складом (табл. 2) характеризуються високим вмістом титану і заліза, нормальною лужністю, а також наявністю нормативного (іноді модального) кварцу, порівняно високою кількістю магнетиту та ільменіту. Серед базальтів відсутній олівін, встановлені піроксени як ряду авгіт-фероавгіт, так і піжоніт-залізистий піжоніт; титаномагнетити характеризуються порівняно високими вмістами титану. Для цих базальтів встановлено (порівняно з кларком і базальтами давніших трапових комплексів регіону) різкий спад вмістів Cr, Ni, Со і підвищення вмістів більшості РЗЕ (див. табл. 2). Дані породи відносяться до високотитанистих продуктів плавлення сублітосферної мантії, а їхня значна латеральна поширенність вздовж пд.-зх. краю СЄП вказує на плюмову природу базальтових розплавів (Носова, 2006; Шумлянський, 2008; Кузьменкова, 2008). 
  Гідротермально-метасоматичні зміни порід в трапах регіону за типоморфними мінеральними асоціаціями і температурними параметрами (до 335° С) мінералоутворення (Деревська та ін., 2002, 2003) відповідають цеолітовій і преніт-пумпеліїтовій фаціям метаморфізму. Асоціації гідротермальних мінералів тут мають зональний розподіл. Виділяються регіональні карбонатна, цеолітова і пренітова концентричні зони, послідовна зміна яких простежується від країв до центру трапової провінції.
  Основними асоціаціями типоморфних гідротермальних мінералів в пренітовій зоні є хлорит+смектити+ломонтит+преніт±вайракіт±мідь, хлорит+смектити+ преніт+альбіт+анальцим±кальцит; в цеолітовій зоні – хлорит+смектити+стильбіт (±гейландит)+морденіт+халцедон±мідь, хлорит+стильбіт+анальцим±вайракіт± кальцит±кварц±мідь; в карбонатній зоні – хлорит+смектити+кальцит+кварц (±барит±анальцим)±сульфіди міді, хлорит+смектити+кальцит. До складу зазначених мінеральних асоціацій можуть також входити гізингерит, палагоніти і яшмоїди – продукти більш ранньої, догідротермальної, стадії мінералоутворення, а також найбільш пізні карбонати і сульфіди. В зональних базальтових покривах від їх країв до центру спостерігається зміна наступних парагенезисів мінеральних новоутворень: 1) стильбіт+анальцим; 2) стильбіт +хлорит; 3) морденіт+кварц (халцедон). 
  Зазначені зони в певній мірі контролюють розподіл самородного і сульфідного типів мідної мінералізації в трапах регіону. Самородномідна мінералізація поширена в регіональних цеолітовій та пренітовій зонах, а сульфіди міді – в карбонатній. В зональних базальтових покривах самородномідне зруденіння локалізоване у фронтальній морденіт-халцедоновій зоні колони гідротермально-метасоматичних змін. 
  
  5. ЗАКОНОМІРНОСТІ РОЗМІЩЕННЯ І КРИТЕРІЇ ПРОГНОЗУ МІДНОГО ЗРУДЕНІННЯ В ТРАПОВИХ КОМПЛЕКСАХ ВОЛИНСЬКОГО МІДНОРУДНОГО РАЙОНУ
  Особливості міденосності трапових комплексів найкраще вивчено свердловинами на ділянках неглибокого залягання (до 500 м) трапів. Мідне зруденніння в трапах регіону має площовий характер і належить до стратиформного типу самородномідної рудної формації (Шумлянський та ін, 2006). В зведеному розрізі трапової формації виділяється декілька (загалом до дванадцяти) стратиформних горизонтів самородномідної мінералізації, приурочених до певних стратонів, базальтових чи туфових покривів волинської серії. Рудні тіла серед них мають переважно субпластову і лінзовидну форму і характеризуються невитриманими потужністю та вмістами міді. Причому, рудних тіл у горизонті може бути декілька. Потужність стратиформних рудних тіл з суттєвими концентраціями міді досить нерівномірна – від малопотужних (0,2-0,3 м) до значних по вертикалі інтервалів (3-6 м). 
  Мідне зруденіння в трапах західнобузького комплексу приурочене до ефузивних покривів заболотівської світи, які розглядаються як стратиформні міденосні горизонти 1А1 і 1А2  (перша цифра символу – стратиграфічний рівень, буква – породна пачка, цифровий індекс – номер базальтового покриву). В нижньому базальтовому покриві мідні руди репрезентовані, в основному, халькозином, у верхньому – переважно самородною міддю. Вміст міді в них рідко перевищує 1 % на інтервал 1 м, але в поодиноких випадках сягає 4,5 %. У 50 % випадків самородна мідь міститься у вкрапленнях серед основної маси базальтів, в 16 % – серед гідротермальних прожилків, в 9 % – у мигдалинах, а в 25 % – морфотипи мідного зруденіння утворюють різноманітні комбінації. 
  Самородна мідь зустрічається також поза межами базальтових покривів – в туфопісковиках, по тріщинах спайності у заміщених цеолітами зернах польових шпатів і в регенераційних облямівках кварцових уламків, де вона має явно немагматичне походження. У західнобузькому траповому комплексі встановлено найменше, порівняно з іншими (табл. 3), інтервалів керна з мідною мінералізацією, але серед них частка з промисловими вмістами міді ? 0,1 % і потужністю зруденілих інтервалів ? 1 м найбільша. 
  Мідне зруденіння в трапах верхньоприп'ятського комплексу поширене у самородній формі. Мідні руди виявлені практично у всіх базальтових покривах комплексу, а також в окремих пачках туфів. Вони утворюють (знизу угору) стратиформні міденосні горизонти 2А, 2Б, 2В, 3А1, 3А2, 3А3, які відрізняються за продуктивністю і поширенням. Горизонт 2А знаходиться в нижній туфовій пачці бабинської світи і залягає гіпсометрично нижче (10-15 м) базальтового покриву, який поширений в середній частині розрізу світи в Центральній і Західній СФП. Тут міденосними є шари і прошарки зеленоколірних туфів, які, порівняно з іншими туфами, за хімічним і мінеральним складом найближчі до базальтів і поширюються по латералі майже згідно з межами вищезгаданого базальтового покриву. Горизонт 2Б міститься в другій (середній) базальтовій пачці бабинської світи. Горизонти 2А і 2Б найпродуктивніші на мідь. Горизонти 3А1, 3А2, 3А3 характеризують міденосність трьох нижніх базальтових покривів лучичівської світи. 
  Таблиця 3
Характеристика міденосності трапових комплексів нижнього венду у Волинському міднорудному районі (за матеріалами Рівненської ГЕ станом на грудень 2008 р.)
  Трапові
  комплекси  Кількість інтервалів керна з мідною мінералізацією  Кількість проб з вмістами міді (%)  Кількість і відсоток інтервалів з вмістами міді ? 0,1% і потужністю ? 1 м*  усіх  потужністю ? 1 м  0,05-0,1  0,1-0,5  ? 0,5  біловезько-подільський44414717499834 (23%)верхньоприп'ятський559111597904605490 (8%)західнобузький4910141347 (70%)  *Примітка. За результатами ТЕМ і ТЕД мінімальний промисловий вміст міді в підрахунковому блоці – 0,107% (Південнорафалівський рудопрояв), мінімальна потужність рудного тіла, яка включається в підрахунковий контур – 1,0 м
  
  Самородна мідь локалізована переважно серед фанеритових, флюїдально-смугастих різновидів базальтів в центральних і нижніх частинах покривів зональної будови. Зруденіння в цих горизонтах має яскраво виражену тенденцію до збільшення частоти та інтенсивності згори донизу по розрізу. Нижній базальтовий покрив лучичівської світи найстабільніший щодо міденосності і найширше розповсюджений в регіоні. У верхньоприп'ятському комплексі встановлено найбільше, порівняно з іншими (табл. 3), інтервалів керна з самородномідною мінералізацією, отримано максимальну кількість проб з промисловими вмістами міді ?0,1 % і потужністю зруденілих інтервалів ? 1 м, але частка останніх за рахунок домінування бідного розсіяно-вкрапленого зруденіння (Південнорафалівський рудопрояв) виходить незначною. Серед морфотипів самородномідного зруденіння в породах комплексу переважає вкрапленість в основній масі базальтів і туфів, комбінований морфотип (основна маса, тріщини) з підлеглою вкрапленістю в мигдалинах. Серед лавокластичних брекчій зустрічаються також жовнові самородки міді.
  Мідне зруденіння в трапах біловезько-подільського комплексу поширене у  Брестсько-Волинській СФЗ – на території, що відповідає рудогенеруючому верхньоприп'ятському комплексу. За межами зазначеної зони в трапах досліджуваного комплексу місцями спостерігається сульфідна мідна мінералізація. Зруденілі інтервали зустрічаються майже в кожному базальтовому покриві комплексу, проте, найбільш поширені в нижніх з них – горизонтах 3Б1 та 3Б2. Мідь зустрічається в основному у самородній формі (вкраплений, прожилковий і комбінований морфотипи) серед фанеритових різновидів базальтів. У біловезько-подільському траповому комплексі, порівняно з верхньоприп'ятським комплексом, виявлено на порядок менше інтервалів керна з мідною мінералізацією і отримано значно меншу кількість проб з вмістами міді ?0,1 % і потужністю зруденілих інтервалів ? 1 м (табл. 3), однак частка останніх за рахунок домінування багатого зруденіння  комбінованого морфотипу є значною. 
  Мідні руди і супутня благороднометалічна мінералізація в трапах досліджуваного регіону придатні для комплексного використання. 
  Мінеральний склад мідних руд характеризується домінуванням серед мідних мінералів виділень самородної міді, яка утворює багатогранники, їх зростки, дендрити та агрегати різних форм. Найбільш поширеними габітусними формами росту кристалів самородної міді є ромбододекаедр і тетрагексаедр, а куб і октаедр частіше належать до другорядних форм (І. В. Квасниця, 2006). Інші мінерали міді, репрезентовані представниками наступних мінералогічних класів: сульфіди, гідрооксиди, силікати, сульфати, фосфати. Одним з найпоширеніших сульфідів міді, що асоціює з самородною міддю, є халькозин. В мідних рудах іноді присутні самородні метали – залізо, срібло, нікель. За структурно-текстурними ознаками мідні руди характеризуються переважно гіпідіоморфно-, алотріоморфнозернистою, зрідка дендритовою і цементною структурами і наявністю вкраплених, смугастих, прожилкових, петельчастих текстур.
  За хімічними складом самородна мідь Волині є надзвичайно чистим мінералом. Основні домішки в ній – залізо і срібло, вмісти яких коливаються в доволі широких межах: Fe – від 0,01 до 3,54 %, а Ag – від 0,01 до 0,37 %. Окрім того, присутнє Au (до 0,03 %) та, інколи, сліди паладію. Вищий вміст домішок Fe і Ag властивий міді бідних руд з розсіяно- та смугасто-вкрапленим морфотипом мінералізації масивних базальтів та туфів, нижчий – міді порівняно багатих руд з прожилково-вкрапленим та самородковим типом мінералізації.
  Морфотипи самородномідних руд характеризуються широким розмаїттям форм (рис. 2). Розсіяно-вкраплене самородномідне зруденіння розвинуте переважно в базальтових покривах та серед зеленоколірних базальтових туфів верхньо-прип'ятського трапового комплексу в основній масі порід. Концентрації міді в рудах цього мофотипу рідко перевищують 0,3 %. Проте, враховуючи стратиформний характер, часте поширення по площі на кількох стратиграфічних рівнях (горизонти 1А, 2А, 2Б, 2В, 3А, 3Б) і наявність значних (до 7-8 м) рудовмісних інтервалів, даний тип зруденіння слід вважати перспективним на виявлення покладів бідних руд із значними запасами. Прожилкове самородномідне зруденіння розвинуте в ареалах тріщинуватості і прожилкової гідротермальної мінералізації базальтів та туфів. Мідь в них зустрічається переважно в прожилках з кварц-халцедоновою, цеолітовою та хлорит-смектитовою мінералізацією, де утворює вкраплення, неправильної форми виділення, луски та плоскі дендритовидні агрегати, примазки. Концентрації міді в породах з прожилковим зруденіння  вкрай нерівномірні і зростають в тих місцях, де воно накладається на горизонти з розсіяно-вкрапленою самородною міддю. Самородномідне зруденіння в мигдалинах базальтів поширене у формі вкраплень та лусок міді, які за розмірами підпорядковані величині мигдалин, виповнених гідротермальними мінералами. Частка даного морфотипу зруденіння в загальній міденосності трапів незначна і є суттєвою тільки в базальтовому покриві бабинської світи (горизонт 2Б). Жовнове самородномідне зруденіння чітко локалізоване в основі нижнього базальтового покриву лучичівської світи на Рафалівській і Мидській ділянках. Мідні руди тут приурочені до малопотужного (0,1-0,2 м) горизонту лавокластичних брекчій з гідротермальним цементом. Мідь разом з гідротермальними мінералами цементує уламки порід,  утворюючи жовна-самородки різноманітної дендритоподібної форми розміром до 8-10 см. Вмісти міді змінюються від фонових (0,01 %) до 5 %. На сьогоднішній день дані міденосні породи репрезентують найбагатші мідні руди регіону. 
                       а                                                  б                                                               в
                        г                                              д                                                      е      
     Рис. 2.  Морфотипи самородномідного зруденіння: а - смугасто-вкраплене у фанеритовому базальті (збільшення в 6 разів); б - гніздово-вкраплене в плямах освітлення алевролітів (збільшення в 6 разів); в - в мигдалинах базальту; г – прожилкове в туфі; д - жовнове в цементі лавокластичних брекчій (діаметр керна – 7 см) ; е – жовнові самородки міді
  Комбінації морфотипів самородномідного зруденіння в трапах регіону найпоширеніші. Найбільше їх виявлено в базальтових покривах лучичівської світи (горизонти групи 3А). Для ділянок комбінацій морфотипів мідного зруденіння характерним є зростання потужності рудних інтервалів (до 10 м).
  Супутня благороднометалічна мінералізація в мідних рудах регіону найповніше вивчена відносно срібла. Виявлено наявність досить стійкої геохімічної асоціації міді і срібла, коефіцієнт кореляції між якими в більшості горизонтів перевищує 0,75. При цьому середній вміст срібла майже на порядок перевищує значення його кларка для основних порід. Срібло у самородній мінеральній формі часто фіксується в аншліфах і мінералогічних (протолочних) пробах, відзначаючись високою чистотою. За даними мікрозондового аналізу, вміст срібла в мінералі знаходиться в межах 97,55-99,64 %. Морфологія виділень самородного срібла різноманітна – ідіоморфні і геміоідіоморфні кристали, дендрити, ксеноморфні масивні агрегати, а також покриття мідних кристалів (Квасниця, 2004). За мікрозондововими визначеннями, в монофракціях самородної міді з рудовмісних порід рудопрояву Жиричі (n = 51) середній вміст срібла становить 706 г/т, а для Рафалівської площі (n = 79) – 564 г/т (Жуйков та ін., 2008). В межах Південнорафалівського рудопрояву в самородній міді встановлено підвищений вміст золота (до 0,03 %), а також фіксується наявність його високих вмістів (до 9,56 г/т) в базальтах поза межами міднорудних тіл. 
  Критерії прогнозу мідного зруденіння трапів – геологічні фактори, що відображають вікові, речовинні, просторові, подієві зв’язки між складовими трапової формації та їх потенційною рудоносністю, а також пошукові ознаки, що свідчать про безпосередню наявність міді в трапах та вказують на присутність її концентрацій. 
  Стратиграфічні фактори міденосності трапів засвідчують зв’язок мідного зруденіння з відповідними стратонами волинської серії. Найперспективнішими в цьому відношенні є покриви міденосних толеїтових базальтів лучичівської світи (горизонти 3А1, 3А2, 3А3)  і покрив (друга пачка) таких же базальтів в туфовому розрізі бабинської світи (горизонт 2Б). Серед туфових пачок бабинської світи найпродуктивніша на мідь – перша (горизонт 2А). Значну перспективність, за рахунок високої частки проб з промисловими концентаціями міді, має самородномідне зруденіння у нижніх покривах (горизонти 3Б1, 3Б2) титанистих феробазальтів якушівських верств, а також в покривах олівінових базальтів (горизонти 1А1, 1А2) заболотівської світи. 
  Петрографічні фактори міденосності трапів основані на використанні петрогенетичних зв’язків мідного зруденіння з певними гірськими породами. Домінуючу кількість інтервалів з мідним зруденінням загалом вміщують толеїтові базальти верхньоприп’ятського трапового комплексу (табл. 3), тоді як олівінові базальти західнобузького та титанисті феробазальти біловезько-подільського комплексів – менш міденосні. В зональних базальтових покривах міденосними є, в основному, фанеритові різновиди палагонітових базальтів (пегматитова фація), а в пачках туфів – переважно зелено- і строкатоколірні їх різновиди, які за речовинним складом найближчі до базальтів. 
   Петрохімічні фактори міденосності трапів грунтуються на тому, що локалізація в них міді в значній мірі залежить від особливостей хімічного складу порід. Найвищі концентрації самородної міді розсіяно-вкрапленого морфотипу відзначаються в тих базальтах і туфах, які містять порівняно високу кількість CaO та FeO. Самородномідне зруденіння прожилково-вкрапленого морфотипу супроводжується підвищенням в породах вмістів SiO2. Між вмістами цих петрогенних компонентів і міді статистично встановлені прямі значимі кореляційні зв’язки. 
  Мінералогічні фактори мідного зруденіння базуються на існуванні стійких зв’язків між міддю та іншими мінералами і їх асоціаціями, а також особливостями самих знахідок самородної міді (форми її виділень, хімічний склад, морфологічні типи мідної мінералізації, тощо). Основними мінеральними індикаторами самородномідного зруденіння служать асоціації типоморфних гідротермальних мінералів за участю міді, зокрема – кварцові і морденіт-халцедонові агрегати гідротермальних новоутворень, з якими самородна мідь має парагенетичний зв’язок, а також виділення споріднених з міддю інших самородних металів (заліза, срібла, золота, нікелю). Наявність в породах самородної міді тих чи інших морфотипів виступає ознакою ймовірності бідних чи багатих руд. Для бідних руд характерна розсіяно-вкраплена самородномідна мінералізація, для багатих руд – прожилково-вкраплена, жовново-самородкова і, особливо, суміщення зазначених морфотипів. Показником багатих руд служить також наявність в породах ідіоморфних виділень самородної міді, особливо досконалих багатогранників та двійників кристалів простих форм ({111}, {100}, {110} і {hk0}), що свідчать про пересичення розчинів міддю (І. В. Квасниця, 2006). 
  Структурно-тектонічні фактори міденосності досліджуваних трапів опосередковано відповідають за контроль концентрацій міді зі сторони регіональних і локальних тектонічних елементів та структур. Регіональні тектонічні зони (Костопільсько-Лишнівська, Горинська, Мінсько-Вижівська та ін.) загалом контролюють поширення продуктів вулканізму, розподіл їх потужностей, гідротермальних змін, а разом з ними – мідного зруденіння, місцями обмежуючи рудоносні поля. Горст-антикліналі (Ратнівська і Хотешівська, Теклінська, Хотиславська, можливо Оваднівська, Славатицька і Тельчинська) та окремі мульди, як ймовірні успадковані вулкано-тектонічні структури вендського часу, також контролюють мідне зруденіння. Наприклад, Турсько-Лугівське, Північно-Гірницьке і Ратнівське рудоносні поля смугою шириною 3-10 км охоплюють крила Ратнівської горст-антикліналі з тенденцією зменшення рудоносності, як в сторону ядра антикліналі, так і зворотно.
  Серед локальних структурно-тектонічних факторів міденосності найчіткішим є наявність в трапах ділянок тріщинуватості і катаклазу з прожилковою гідротермальною мінералізацією, в тому числі самородномідною. В тих місцях, де прожилкова мідна мінералізація накладається на горизонти з розсіяно-вкрапленою самородною міддю, рудні стратиформні тіла різних міденосних горизонтів бувають локалізованими одне над одним, утворюючи своєрідні рудні стовпи.
  Палеовулканологічні фактори базуються на контролі міденосності трапів регіональними та локальними палеовулканічними структурами. Територіально Волинському міднорудному району відповідає Брестсько-Волинська СФЗ, що характеризується максимальним розвитком продуктів ранньовендського трапового магматизму в ефузивній, пірокластичній і гіпабісальній фаціях, зокрема мідегенеруючих трапів верньоприп'ятського комплексу. Найбільша кількість проявів мідного зруденіння приурочена до депресивних (типу лавових озер) або щитоподібних трапових споруд із збільшеною потужністю і числом базальтових покривів та часткою базальтів у їхньому складі, які проявляють тісні позитивні кореляційні зв’язки з  показниками міденосності. В цих спорудах потужність міденосних стратонів, зазвичай, перевищує статистично середнє значення, а частка базальтів в розрізі сягає 80 %. Прикладами міденосних палеовулканічних споруд служать Жирицька палеовулканічна депресія і Костопільсько-Лишнівське палеовулканічне пасмо.
  Прямими пошуковими ознаками мідного зруденіння в трапах регіону служать наявність в породах виділень міді в самородній і сульфідній формі, а також середньо- і висококонтрастні геохімічні аномалії міді. Показники зруденіння, що базуються на кількісних ознаках (див. табл.. 3), наступні: рудні перетини з промисловими (або близькими до них) вмістами міді (за даними хімічних визначень) в класах 0,1-0,5 і > 0,5; ділянки трапів з сумарною потужністю міденосних інтервалів ? 10 м і міднорудних (Cu > 0,1%) інтервалів > 1,0 м. 
  Металогенічне районування території поширення трапової формації виконано за деталізованою Комплексною металогенічною картою України (Войновський та ін., 2003). Прип’ятсько-Дністровська структурно-металогенічна зона відповідає території поширення на домезозойській поверхні вендської системи. В ній виділяються металогенічні зони: Лукувсько-Ратнівська і Волино-Подільська, розмежовані Горинською тектонічною зоною. В межах Лукувсько-Ратнівської металогенічної зони виділяються Волинський, Кухітсько-Вольський і Маневицький металогенічні райони, які відповідають структурно-фаціальним підзонам трапової формації: Волинський – Центральній, а Маневицький і Кухітсько-Вольський – Східній СФП. Дані металогенічні райони загалом тяжіють до Північноукраїнської мегазони активізації (Галецький та ін., 1998, 2002). 
  Волинський металогенічний район в сучасному геолого-структурному плані відповідає Волинському палеозойському підняттю, що пов’язане з  Центральнобілоруською шовною зоною в кристалічному фундаменті. Для нього характерна найбільша повнота розрізів трапової формації і напружена плікативно-блокова деформаційна структура. Основними міденосними горизонтами у Волинському металогенічному районі є 1А, 2А, 2Б, 3А і 3Б. В межах району за комплексом геологічних критеріїв та прямих пошукових ознак виділяється 5 рудоносних полів (Турсько-Лугівське, Північногірницьке, Ратнівське, Катушське, Броницьке), для яких визначені прогнозні ресурси міді за категорією Р3. В межах Турсько-Лугівського рудоносного поля розміщені рудопрояви Жиричі і Заліси-Шменьки, які можна вважати потенційними родовищами. Для них пораховані перспективні ресурси за категоріями Р1 і Р2 (Жуйков та ін., 2008).
   Маневицький металогенічний район в тектонічному плані розміщується у північній частині Волино-Подільської плити (монокліналі), де фундаментом служать палеопротерозойські кристалічні комплекси ОМВПП. В розрізах нижньовендських трапів міденосними є тільки горизонти 3А і 3Б. Особливостями району є наявність мідного зруденіння в теригенних породах бродівської світи і самородків у лавобрекчіях в підошві лучичівської світи, підвищений вміст золота в самородній міді та його значимі концентрації в базальтах. В Маневицькому районі виділено 4 рудоносних поля (Тельчинське, Комарівське, Лишнівське і Чудлянське), для яких визначені прогнозні ресурси міді за категорією Р3. В межах Комарівського рудоносного поля виділено Південнорафалівський рудопрояв, який претендує на ранг родовища (пораховані перспективні ресурси і запаси міді за категоріями Р1 та С2). 
   Кухітсько-Вольський металогенічний район розміщений в перехідній зоні між Волинським палеозойським підняттям і Волино-Подільською монокліналю та відповідними їм структурами у кристалічному фундаменті. Він вивчений найменше. Міденосність цього району пов’язана з горизонтами 3А, в меншій мірі - 3Б. В його межах виділені два рудоносних поля ? Видертське і Любешівське. 
  Порівняння Волинського та Мічіганського міднорудних районів за тектонічною позицією, формаційними особливостями, деформаційною структурою, епігенетичними змінами порід та міденосністю показують високу перспективність досліджуваних трапів щодо відкриття в них крупних родовищ самородної міді. Однак значно менша потужність ефузивів і велика частка вулканокластичних продуктів у волинських трапах, їх слабкіші деформації і гідротермальні зміни звужують перспективи виявлення в них суперкрупних мідних родовищ, подібними тим, що відомі в штаті Мічіган. 
  Рекомендації. Виявлення значних промислових концентрацій самородної міді за комплексом прогнозних факторів та пошукових ознак слід очікувати на тих ділянках Волинського міднорудного району, які за геологічними особливостями найбільш подібні до Мічіганського. Такими ділянками є, на погляд автора, Верхньоприп’ятська та Оваднівська у Волинському металогенічному районі (Центральна підзона Бресько-Волинської структурно-фаціальної зони). В подальшому у регіоні доцільно виконати наступні види робіт на мідь і благородні метали: розвідку Південнорафалівського рудопрояву; пошукову оцінку рудопроявів Жиричі і Заліси-Шменьки; пошуки першої черги в Північногірницькому, Ратнівському, Катушському і Комарівському рудоносних полях; пошуки другої черги в інших рудоносних і потенційно рудоносних полях. 
  
  6. ЕВОЛЮЦІЙНА МОДЕЛЬ РАНЬОВЕНДСЬКОГО ТРАПОВОГО МАГМАТИЗМУ І МІДЕУТВОРЕННЯ У ПІВДЕННО-ЗАХІДНІЙ ЧАСТИНІ СЄП
  Мантійний магматизм першої стадії (утворення західнобузького трапового комплексу : перша фаза – виверження пікритів горбашівської світи; друга фаза – виверження олівінових базальтів заболотівської світи; третя фаза – становлення силів базальтових порфіритів та габро берестецької асоціації. Утворення продуктів магматизму першої стадії за особливостями їх речовинного складу, будовою палеовулканічних споруд і тектонічною позицією на ділянці сполучення ВОА з пд. -зх. краєм СЄП (зоною Т-Т) пов'язується з рифтогенезом в структурі типу потрійного зчленування, який відбувався в неопротерозої у зв’язку з розпадом праматерика Родинії. Мантійний плюм, що спричинив рифтогенез, судячи з ізотопно-геохімічних особливостей продуктів магматизму, знаходився в сублітосферній мантії (рис. 3). 
  
           Рис. 3. Еволюція трапового магматизму на південно-західній околиці Східноєвропейської платформи в ранньому венді. 
    1 – мантія; 2 – океанічна кора; 3 – континентальна кора; 4-6 – мантійні плюми і породженні ними трапові комплекси: 4 – західнобузький, 5 – верхньоприп’ятський, 6 – брестський, 7 – біловезько-подільський; 8 – напрямок конвективних переміщень в мантії; 9 – рівень моря 
    
  Корово-мантійний магматизм другої стадії (формування верхньоприп’ятсько-го трапового комплексу): четверта фаза – виверження спеціалізованих на мідь низькотитанистих толеїтових базальтів та туфів бабинської світи; п’ята фаза – утворення покривів спеціалізованих на мідь низькотитанистих толеїтових базальтів лучичівських верств; шоста фаза  – вторгнення силів глиноземистих габро-долеритів осовської асоціації; сьома фаза – виверження дацитів і туфів брестського комплексу. Формування продуктів магматизму другої стадії відбувалось спочатку в режимі взаємодії мантійного плюму з нижньою корою. Про це свідчать особливості хімічного, ізотопного  і мінерального складу вивержених в цей час спеціалізованих на мідь вулканітів. За результатами магнітно-мінералогічних дослідженнь базальтів верхньоприп’ят-ського комплексу, глибини функціонування плюму в цю стадію зменшились від 55 до 30 км (Глеваська, 2004). В районі Брестської западини плюм, ймовірно, досяг сіалічної кори, яка була частково асимільована толеїтовою магмою. В результаті виверження дацитових продуктів контамінації утворився брестський магматичний комплекс. 
  Мантійний магматизм третьої стадії (виникнення біловезько-подільського трапового комплексу) : восьма фаза – виверження титанистих базальтів і феробазальтів якушівських верств та їх латеральних аналогів; дев'ята фаза –  вторгнення силів титанистих габро-долеритів хотешівської асоціації і пов’язані з ним гідротермально-метасоматичні зміни трапів та рудогенез міді. Вулканіти третьої стадії за особливостями речовинного складу, ймовірно, є продуктами часткового плавлення сублітосферної мантії, чим відрізняються від порід верхньоприп'ятського та брестського комплексів, у яких міститься корова компонента. Вони репрезентують окрему, завершальну ланку еволюції ранньовендського трапового магматизму, дещо відмінну генетично і відірвану в часі від формування більш ранніх трапових комплексів регіону. Їх утворення пов'язується з функціонуванням більш широкого мантійного плюму на пізній стадії розколу праматерика Родинія та розкриттям палеоокеану Япетус (Галицької геосинкліналі) вздовж зони Т-Т. Глибина функціонування плюму в цю стадію оцінюється близько 75 км (Глеваська, 2004).
  Рудогенез міді. Серед трапових комплексів регіону верхньоприп'ятський в об’ємі бабинської і лучичівської світ, як свідчать статистичні показники (табл. 3), найпродуктивніший на мідь. Основними носіями самородномідного зруденіння в ньому є фанеритові різновиди толеїтових базальтів та зеленоколірні різновиди туфів. Концентрації міді в цих породах, ймовірно, мають автохтонне походження: первинно-магматичне (елементна мідь) і регенераційне гідротермальне (самородна мідь). 
    Вторгнення наприкінці раннього венду у рифейські теригенні відклади поліської серії численних субвулканічних силів титанистих габро-долеритів хотешівської асоціації зумовило, ймовірно, розігрів над ними підземних вод, поширених у нижньовендських трапах волинської серії. Це, в свою чергу, спричинило зональні гідротермально-метасоматичні зміни міденосних трапів, і перерозподіл в них міді (рис. 4). Елементна мідь в базальтових і туфових покривах верхньоприп’ятського комплексу під впливом гідротерм з ізоморфної складової в петрогенних мінералах та у вулканічному склі перейшла in situ у самородну (в пренітовій і цеолітовій зонах) та сульфідну (в карбонатній зоні) форми, утворивши місцями промислові концентрації у вигляді стратиформних тіл.
   В процесі гідротермальних змін частково відбулось вилуговування міді з порід рудогенеруючого вехньоприп'ятського комплексу і зараження нею порід західнобузького та біловезько-подільського трапових комплексів. Частина міді разом з вапняним компонентом вулканітів була, ймовірно, винесена міжпластовими гідротермальними водами в краєву пд.-зх. частину платформи, де в районі Оваднівського підняття серед трапів відомі ще не вивчені прояви мідного зруденіння. 
       
     
     
     
     
     
     
     
     
     
     
     
     
     
     
     
     Рис. 4. Модель гідротермального рудогенезу міді в нижньовендських  трапах південно-західної частини СЄП.
      1-3 – породи волинської серії нижнього венду: 1- переважно базальти і лавокластичні брекчії, 2 – туфи, 3 – туфіти; 4 – рифейські  теригенні відклади поліської серії; 5 – нижньовендські груботеригенні відклади горбашівської світи (водоносний горизонт) 6 –  сили титанистих  габро-долеритів хотешівської асоціації; 7 – дорифейський кристалічний фундамент; 8 - 10 – зони гідротермальної мінералізації: 8 – пренітова, 9 – цеолітова, 10 –карбонатна; 11 – напрям руху гідротерм; 12 – рудопрояви самородної міді; 13 – прояви сульфідів міді 

ВИСНОВКИ
    1. Нижньовендська трапова формація пд.-зх. частини СЄП має гетерогенну будову і поділяється на петрогенетично відмінні трапові комплекси: західнобузький, верхньоприп'ятський, брестський і біловезько-подільський. У міденосному траповому розрізі Волині доцільно додатково виділяти лучичівську і забродівську світи (в складі останньої – зорянські та якушівські верстви), а в бабинській світі – три породні пачки, яким відповідають основні стратиформні  горизонти самородномідного зруденіння. Серед них провідна роль належить розсіяно-вкрапленим рудам в шарах зеленоколірних туфів (горизонт 2А) і в потужних зональних покривах толеїтових базальтів (горизонти 2Б, 3А1, 3А2, 3А3) верхньоприп’ятського трапового комплексу.
    2. Виділені комплекси репрезентують окремі стадії вендського трапового магматизму, що проявився в пд.-зх. частині СЄП у зв'язку з функціонуванням мантійного плюму.  На першій стадії із плюму, який виник у сублітосферній мантії, сталося виверження ультраосновних і основних магм західнобузького комплексу. На другій стадії були вивержені спеціалізовані на мідь толеїти верхньоприп'ятського і дацити брестського комплексів – продукти корової контамінації магм.  На третій стадії із мантійного плюму, який поширився від краєм  платформи, вилились титанисті плато-базальти і вторглись сили габро-долеритів біловезько-подільського комплексу, що спричинило розігрів палеогідротермальної системи в трапах, ремобілізацію елементної та рудогенез самородної міді в стратиформних покладах верхньоприп'ятського комплексу. Самородномідна мінералізація локалізувалась в цеолітовій, пренітовій та морденіт-халцедоновій зонах гідротермальних змін. 
    3. В досліджуваній траповій формації проявлена структурно-фаціальна зональність. Поперечні по відношенню до її загального простягання структурно-фаціальні зони (Біловезька, Брестсько-Волинська, Волино-Подільська, і Подільська) обумовленні активністю успадкованих тектонічних структур північно-східного напряму, а поздовжні підзони (Західна, Центральна і Східна) контролюються активними в ранньому венді розломами північно-західного і субмеридіонального простягання. Ними визначається металогенічне районування  Волинського міднорудного району. 
    4. В будові трапових комплексів приймають участь, в основному, ареальні щитоподібні палеовулканічні споруди, складені зональними базальтовими і вулканокластичними покривами. Рудопрояви міді приурочені до найпотужніших частин цих споруд з найбільшою часткою базальтів в їхньому розрізі.
    5. У деформаційній структурі трапів поряд з блоковими деформаціями суттєву роль відіграють плікативні деформації (горст-антикліналі, мульди, вали, монокліналі), які найбільше розвинуті у Волинському палеозойському піднятті. Структурні елементи Костопільсько-Лишнівської, Мінсько-Вижівської і Горинської тектонічних зон, а також Ратнівська, Теклінська, Оваднівська горст-антикліналі контролюють поширення стратиформного самородномідного зруденіння.
    6. Трапи регіону за особливостями геологічної будови і комплексом стратиграфічних, петрографічних, петрохімічних, мінералогічних, структурно-тектонічних прогнозних факторів найперспективніші на поклади самородномідних руд у Волинському металогенічному районі (Центральна підзона Брестсько-Волинської структурно-фаціальної зони).
 
СПИСОК ОПУБЛІКОВАНИХ ПРАЦЬ ЗА ТЕМОЮ ДИСЕРТАЦІЇ
Монографії:

