1








http://enpuir.npu.edu.ua/bitstream/123456789/1887/4/mospan.pdf


Н. В. МОСЬПАН













СЕМІОЛІНГВІСТИЧНИЙ АСПЕКТ

УКРАЇНСЬКИХ ПЕРЕКЛАДІВ

КАЗОК Р. КІПЛІНГА







М о н о г р а ф і я
















КИЇВ

“ОСВІТА УКРАЇНИ”

2011

УДК 81’253=161.2

ББК 81.2Укр М 84

Рекомендовано до друку Вченою радою Національного педагогічного університету імені М. П. Драгоманова

(протокол № 4 від 25 листопада 2010 р.)

Рецензенти:

С. О. Швачко, доктор філологічних наук, професор, академік Академії наук вищої школи (Сумський державний університет); В. М. Махінов, кандидат педагогічних наук, професор (НПУ імені М. П. Драгоманова).



Мосьпан Н. В.

М 84 Семіолінгвістичний аспект українських перекладів казок Р. Кіплінга : монографія / Н. В. Мосьпан. – К. : “Освіта України”, 2011. – 279 с.


ISBN 978-966-188-225-5

На основі концепції текстуально-лінгвістичного та функціонального підходів до перекладу в цій монографії розглядається методологічна основа перекладу авторської казки. Враховуючи міждисциплінарні знання, дослідження запроваджує теоретичне обґрунтування семіолінгвістичного підходу до аналізу художнього перекладу. В ролі окремого прикладу для ілюстрування висновків, яких доходимо у роботі, було обрано українські переклади збірки Р. Кіплінга
„Just So Stories”.

Для аналізу та опису будь-якого явища, що розглядається як знак, було розроблено відповідну концепцію та термінологію. Фактори, що визначають знаки різних рівнів, було приведено в інтегровану систему, внаслідок чого було ідентифіковано мікро-, макро- та мегазнаки. У монографії демонструється, як здійснюється перекладацький вибір відповідно до семіосфери перекладача. Метод, обґрунтований у дослідженні, дає змогу глибше зрозуміти семіосферу автора та окремих перекладачів, ніж це може запропонувати виключно лінгвістичний підхід до перекладу , а також дає можливість розглянути передачу засобами цільової мови позначуваного, яке збагачене ексталінгвістичними елементами.

Based on the concept of text linguistic and functionalist approaches to translation, the monograph discusses a methodological background for the translation of author’s fairy-tales. The research substantiates a theoretical basis for a semiolinguistic approach to the analysis of fiction translation, considering cross-disciplinary expertise. Ukrainian translations of R. Kipling’s collection „Just So Stories” were chosen as a particular example to illustrate the conclusions drawn in the paper.
Relevant concepts and terminology were developed for analyzing and describing any phenomenon which is considered as a sign. The factors which determine signs of different levels were brought into an integrated system resulting in identification of micro-, macro- and megasigns. The monograph shows how translation choices are made according the the translator’s semioshere. The method, suggested in the research, provides a more comprehensive view of the semioshere of authors and of individual translators than a purely linguistic approach to translation can do and envisages rendering the signified, enriched with extralinguistic elements, by means of the target language.



УДК 81’253=161.2

ББК 81.2Укр

ISBN 978-966-188-225-5


© Мосьпан Н. В., 2011 © «Освіта України», 2011





Посилення уваги до проблем розвитку української перекладної культури нині супроводжується розширенням спектру наукових досліджень перекладу, підготовкою нових праць і монографій, однією з яких є і ця, що пропонується сьогодні читачеві і в якій вперше робиться спроба розкрити проблематику мовносеміотичних особливостей перекладу англійської літературної казки українською мовою.

Авторка досліджує особливості перекладу семіотично навантажених мовних одиниць збірки казок Р. Кіплінга, які реалізують свої функціональні настанови в англомовному художньому тексті.

Зупинимося докладніше на основних моментах, висвітлених у монографії. Перш за все, Н. В. Мосьпан знайомить читача із загальнотеоретичними питаннями, пов’язаними з проблемами інтерпретації художнього твору у сучасному перекладознавстві. Розробляючи проблематику дослідження, авторка намагалася використати все багатство

3


наукової спадщини. Книга базується, в основному, на працях провідних теоретиків української школи перекладознавства: В. В. Коптілова, І. В. Корунця, Р. П. Зорівчак, М. О. Новікової, О. І. Чередниченка, В. І. Карабана, Т. Р. Кияка, В. Д. Радчука, О. Ю. Дубенко, А. Є. Левицького. До дослідження широко залучався теоретичний доробок видатних представників різних шкіл семіотики, але в основному Н. Мосьпан спиралася на праці французького семіолога Роланда Барта, що, звичайно, не виключає посилань на розвідки інших дослідників. Особливу увагу було приділено вивченню напрацювань у сфері інтегрування семіотики, лінгвістики і перекладо-знавства такими видатними науковцями, як У. Еко, Ю. Лотман, А. Попович, О. Д. Швейцер тощо.


Семіолінгвістичний аналіз було застосовано стосовно перекладів збірки казок Джозефа Редьярда Кіплінга Кіплінга “Just So Stories”. Цей текст досить повно укладається в семіотичне розуміння тексту, бо являє собою структуровану єдність з чітко позначеними внутрішньотекстовими кордонами, під якими розуміються початкові, серединні та кінцеві формули анімалістичних оповідань. Вибір авторкою цього жанру пояснюється ще й тим, що казка, використовуючи слова Ю. Лотмана, є невід’ємним складником семіосфери культури, цілісним утворюванням, що становить низку


4


перекладознавчих та перекладацьких проблем, для розв’язання яких можливе застосування семіолінгвістичного підходу.

Отже, об’єктом уваги автора виступає англійська літературна казка і попри те, що твори цього жанру всебічно вивчались і досить докладно висвітлювалися в численних дослідженнях, існує невелика кількість праць, присвячених відтворенню їх мовно-стилістичних особливостей у перекладі українською мовою. Особливо відчувається брак досліджень, присвячених авторській літературній казці, в якій завдяки її походженню спостерігається зіткнення різних семіосфер, своєрідних індивідуальних моделювань первинного та вторинного значень мовно і семіотично навантажених знаків, що викликають певні труднощі під час перекладу.


Під час дослідження семіолінгвістичних особливостей мови перекладів казок Р. Кіплінга Н. Мосьпан брала до уваги всі відомі на сьогодні їх переклади, що, у свою чергу, забезпечило цілісність, комплексність і повноту дослідження.

У монографії розв’язуються низка завдань. Текст казки розглядається як ієрархія семіотично навантажених знаків, які мають відтворюватися при перекладі для забезпечення функціонально адекватного сприйняття твору. Автор типологізує

5


чинники, що зумовлюють різницю у відтворенні перекладачами різнорівневих знаків. Через порівняння зразків, відібраних з оригіналів і перекладів казок, конкретизуються та систематизуються способи відтворення знаків різних рівнів у перекладі. У книзі надається оцінка ступеню адекватності українських перекладів збірки та досліджується трансформація інтер-текстуальних та сюжетно-композиційних кодів казкового тексту, яких вони зазнають у перекладах. Авторка також з’ясовує вплив особливостей перекладацьких ідіостилів на відображення авторської мовної картини світу в перекладах.

У монографії доводиться, що семіолінгвістичний підхід до першотвору та його перекладів є плідним і допомагає вирішити низку перекладознавчих проблем:

конкретизувати визначення одиниці перекладу;

глибше оцінити міру об’єктивності та суб’єктивності перекладачів у тлумаченні першотвору;

уточнити ступінь адекватності перекладу тощо.

Книга містить висновки щодо вивчення історичної динаміки принципів перекладання шляхом зіставлення різних інтерпретацій одного й того самого твору, здійснених протягом часового проміжку, який дорівнює

6


ста рокам, та рекомендації з удосконалення перекладацької практики. Результати цього дослідження доцільно використати для опрацювання методики перекладу художнього твору, зокрема казок, а запропоновану схему перекладацького аналізу різнорівневих знаків слід застосувати у подальших теоретичних дослідженнях у галузі художнього перекладу.

Представлене дослідження робить внесок у сучасне перекладознавство, доповнюючи понятійний апарат і методологію наукової дисципліни семіотичною складовою, оскільки переклад по суті є процесом заміни знакового коду мови та культури оригіналу відповідним знаковим кодом цільової мови та культури.

У дослідженні висвітлено семіо-лінгвістичний аспект перекладу однієї збірки казок Р. Кіплінга. Оскільки творчість англійського письменника залишається малодослідженою з цього погляду, вважаємо, що перспективним є її подальше вивчення в рамках обраного підходу. Запропонована праця є зразком системного семіолінгвістичного аналізу перекладу художнього тексту, який можна застосовувати до творів інших літературних жанрів, зокрема, до роману, поетичного циклу, фольклорних творів різних жанрів, як-от казка, балада тощо.

Монографія призначена, перш за все, викладачам, аспірантам та студентам старших курсів перекладознавчих і

7


філологічних факультетів вищих навчальних закладів та може бути також корисною для всіх тих, хто цікавиться питаннями перекладознавства і порівняльного аналізу мов. Сподіваюся, що книга Н. Мосьпан знайде свого вдячного читача і матиме щасливу наукову долю.






Карабан В. І. професор кафедри теорії та практики перекладу з англійської мови Інституту філології Київського національного університету імені Тараса Шевченка







































8





Казка здавна посідає почесне місце в житті людини. З самого дитинства і до сивої старості вона є органічною частиною її буття. З плином часу цей жанр зазнав небагатьох змін – він, як і раніше, привертає до себе увагу. На сучасному етапі розвитку суспільства інтерес до казки не тільки не згас, а й навіть пожвавився. Підставою для цього є матеріальна спрямованість мислення людини, засилля насильства і злоби, які через дії псевдогероїв промовляють з екранів телевізорів, зі сторінок газет, журналів , книг. У таких умовах відчувається прагнення до загальнолюдських духовних цінностей, скарбницею яких завжди були і залишаються казки.

Завдяки натхненній праці перекладачів українські малюки можуть читати безсмертні твори всесвітньо відомих письменників, почесне місце серед яких належить лауреату Нобелівської премії з літератури Джозефу Редьярду Кіплінгу. У 1902 році була опублікована його збірка “Just So Stories”, яка й досі є популярною, тому, закономірно , заслуговує уваги перекладачів різних поколінь, а отже, і дослідників перекладів казок.

Проблема розуміння існує відколи існує життя, художні твори є цілісними авторськими утвореннями, що живуть у часі, і часто нове покоління відкриває у текстах нові смислові грані, а

9


кожна епоха по-новому актуалізує зміст твору. В ході розвитку наукової думки викристалізувалася низка методів і прийомів тлумачення художнього твору. Ґрунтуючись на здобутках попередніх досліджень, у книзі, яка надається вашій увазі, пропонується підхід до інтерпретації твору і аналізу відтворення мовно-стилістичних особливостей казки в художньому перекладі під кутом лінгвістичної семіотики.

Основним вектором у цій праці було обрано науку про знаки, адже семіотичні дослідження формують основу інтерпретаційного підходу до тексту, альтернативного лінгвістичному, філософія якого полягає у перманентному розгортанні семіозису, тобто породженні нових смислів. Проблема інтерпретації знака є спільною для перекладознавства і семіотики, проте часто розуміння його обсягу, меж тощо не збігається в рамках авторської та перекладацької семіосфер, і тому перша, закодована у тексті, викликає труднощі при відтворенні іншою мовою. Наявність таких складностей зумовила потребу створення процедур дослідження перекладів казок в аспекті інтерпретації позначуваного знаків та трансформації кодів у перекладах збірки Редьярда Кіплінга “Just So Stories for Little Children” з метою висвітлення вад і переваг існуючих перекладів у контексті випрацювання рекомендацій для майбутніх спроб перекладу казок.

Окреслимо значущі особливості наук, теоретичні засади яких покладено в основу цієї книги, що написана на основі дослідження, яке є міждисциплінарним у тому смислі, що проводилося на стику декількох наук: перекладознавства,

10


лінгвістики, літературознавства, стилістики, семіотики. Такий багатоаспектний підхід обумовлений, перш за все, характером самого об’єкту дослідження. До того ж такий комплексний підхід до аналізу художнього твору та його перекладів активно розвивається у науковому світі і уявляється нам виключно плодотворним.

Семіотика вивчає продукування, передачу, обмін та інтерпретацію повідомлень, які складаються з одного чи більше знаків. Її загальна теорія випрацювала концептуальний і термінологічний апарат, який виконує функцію методологічного інструменту для аналізу та опису будь-якого явища фізичного або ментального світу, що розглядається як знак. У перекладознавстві практика перекладу випереджає теоретичні досягнення, адже ще й досі немає єдності у поглядах щодо перекладності, адекватності та вірності перекладу. Розв ’язанню вищезазначених завдань сприятиме, на наш погляд, такий спосіб аналізу текстів, при якому переклад розглядатиметься у системі загальної теорії знаків, що дає ширший погляд на семіосферу автора і перекладача(ів), ніж суто лінгвістичний підхід, і передбачає передачу засобами цільової мови позначуваного, збагаченого екстра-лінгвістичними елементами.

На основі теоретичних досягнень структуралізму у цьому дослідженні застосовується семіолінгвістичний підхід до аналізу і оцінки перекладів художнього твору, зокрема літературної казки, і пропонується комплексно розглядати українські переклади казок Р. Кіплінга під кутом зору семіолінгвістики.


11


Особливості семіосфери впливають на відмінності прочитання перекладачами оригіналу і, відповідно, обумовлюють відмінності у способах його відтворення. Семіотичний аналіз використовується, щоб заглянути в художню реальність, яку акумулюють в собі знаки, бо при такому підході складна структура тексту стає прозорою.

У зв’язку з цим зазначимо, що інтерпретація стає органічною частиною діяльності тлумача, якщо розглядати оригінальний та перекладний тексти як фіксовані послідовності знаків, оскільки тексти спричиняють потребу обґрунтування принципів їх витлумачення . Базисні положення семіотики Ч. Пірса щодо природи знака вводять це поняття до властивостей самого знака, який у своєму існуванні не може здійснитися без інтерпретації, тому остання вважається однією з основних тем семіотичних досліджень: У. Еко [233; 243], Р. Барт [9-13], Дж. Ділі
[62], Ю. Лотман [126-136; 301], Ю. Борев [23], Ч. Пірс [160-161], П. Тороп [208], А. Греймас [262],

Г. Косиков [107], Р. Якобсон [234; 246], Ю. Степанов [178] та інші. Окрім того, стаючи предметом наукової рефлексії, тема тлумачення тексту при перекладі з огляду на її міждисциплінарний статус потребує обґрунтування властивих їй процедур аналізу , що й стало особливістю цього дослідження. З огляду на це, доцільність і виправданість семіо-лінгвістичного підходу у перекладознавстві, зокрема при дослідженні казкового тексту, можна аргументувати низкою положень. Так, спільною рисою перекладознавства і семіотики є центральна для обох наук проблема – інтерпретація того чи іншого знака, його обсягу, цілей, меж тощо. Переклад уподібнюється семіозису, бо є процесом генерування

12


значення, зокрема під час читання художнього твору. На думку Л. Меншикова, “семіозис – це певний фільтр, який перекладає незрозумілі іншомовні смисли мовою своєї семіосфери і робить їх значущими для її суб’єктів” (переклад наш. – Н. М.) [302]. З повною впевненістю ці слова можна віднести на карб перекладу художнього тексту. За Ю. Лотманом, семіотика культури розглядає текст як “особливим чином організовану семіотичну структуру ” (переклад наш. – Н . М.) [126, c. 15]. Казковий текст досить повно укладається в семіотичне розуміння тексту , бо є структурованою єдністю з чітко позначеними внутрішньотекстовими кордонами, під якими ми розуміємо початкові, серединні та кінцеві формули. Казки є одним з найдавніших способів зберігання і передачі інформації, тому казковий текст завжди “більше, ніж текст”, бо в ньому присутні текстові та інтертекстові складові, тобто він створює відчуття семіотичного простору “роботи та гри позначуваних” [9], отже, є знаковим як мало який інший, що робить семіолінгвістичний підхід пріоритетним при вивченні труднощів перекладу творів цього жанру.























13








СЕМІОТИКА

ЯК ІНСТРУМЕНТ

ПЕРЕКЛАДОЗНАВСТВА









Цикл казкових історій “Just So Stories”, безперечно, посідає почесне місце серед кращих з усіх знаних творів Редьярда Кіплінга і вважається найвідомішою частиною всієї творчості англійського письменника. Його перекладено багатьма мовами світу, а протягом минулого і теперішнього століття було зроблено кілька спроб і українською мовою.

Відомо, що останніми роками в наших уявленнях про мову, а відтак і про літературний твір, котрий вже як феномен дійсності своїм існуванням завдячує мові, відбулись (і відбуваються) певні зміни. Ці зміни, вочевидь, певним чином пов’язані з найновішими досягненнями таких дисциплін, як лінгвістика, антропологія та інформатика. Новий погляд на твір виник не так внаслідок внутрішнього оновлення кожної з цих дисциплін, як завдяки їх перехрещенні на рівні об’єкта, традиційно не підлеглого вивченню жодної з них. Елементом, який зв’язує дуже широкий набір різних напрямів, є відродження нової дисципліни, а саме семіотики на основі декількох

14


споріднених дисциплін у сфері соціальних і гуманітарних наук. Як загальна теорія знакової діяльності, семіотика дає можливість антропологам, літературознавцям, лінгвістам, соціологам і перекладачам вивчати значення в термінах, що дають змогу встановлювати міждисциплінарні відповідності та зв’язки.





1.1. Семіолінгвістичний аспект перекладознавства


Семіотика посідає особливе місце поміж науками, досліджуючи матрицю понять, яка стосується всіх наук. З такого погляду можна дати низку важливих пояснень щодо семіотики у визначенні її власного майбутнього й у здобутті унікальної нагоди, відкритої розвитком вчення про знаки в наші дні. Якщо взяти за основу твердження, що “семіотика

– це перспектива, або погляд, який виникає з очевидного усвідомлення того, що передбачає кожен метод мислення чи кожен метод дослідження” [62, c. 46], то поняття семіотики можна використовувати як загальну матрицю для аналізу будь-якого літературного твору: “Семіотика постає зі спроби тематизувати таку основу, що є спільною для всіх методів і на якій вони явно ґрунтуються за умови, що вони є справжніми засобами , які реально просувають дослідження” [62, c. 46]. За словами Ч. Моріса, семіотика “розкриває подвійне ставлення до інших наук: це і наука серед інших наук, і інструмент науки” [249, c. 10].

Цінність семіотичних понять, зокрема для перекладознавства, полягає в тому, що вони допомагають з’ясувати загальне в різних явищах, вирішити основні питання й описати їх в єдиній системі термінів і понять.


15


Відомий український мовознавець К. Тищенко наголошує на важливості застосування “нового виміру досліджуваного масиву знань, який розкривається завдяки обґрунтованій позиції, що дає змогу, врахувавши причинно-наслідкові зв’язки мовних явищ та їхню діалектичність, переосмислити нагромаджені досі лінгвістичні (і не тільки.

– Прим. Н. М.) знання, досягти якісно нового рівня їх розуміння” [205, c. 70]. На думку І. Арнольд, це сприяє взаємному збагаченню багатьох та далеких одна від одної галузей знань, а, як відомо, прогрес науки завдячує двом протилежним процесам: дедалі більшій диференціації кожної науки та інтеграції її з іншими. При цьому виявляється, що саме на пограниччі наук вдається досягти найцікавіших результатів” (переклад наш. – Н. М.) [5, c. 11].

Зрозуміло, що теорія може успішно розвиватися лише тоді, коли вона має у своєму розпорядженні достатньо опрацьованого дослідного матеріалу діахронічного характеру, а саме такий матеріал може, без сумніву, надати перекладна література. Отже, внаслідок того, що для побудови такої системи важлива формально-семантична інвентаризація знань, наявних у теоретичних дослідженнях, звернімося до засад семіотичної науки, яка разом із лінгвістикою тексту стає в нагоді при конструюванні семіолінгвістичного підходу до тексту першотвору та його перекладів.

У лінгвістиці мова розуміється як “ константна структура, доступна всім членам суспільства” (переклад наш. – Н. М.) [133, c. 50]. Таке уявлення про мову базується на визначених постулатах: “позначник та позначуване в мові перебувають у відношеннях суворої взаємної зумовленості. Внаслідок цього мовні знаки підлягають однаковій усталеній інтерпретації з боку всіх членів мовного колективу. Це й зумовлює їх лінгвістичну тотожність за рахунок того, що самі ці знаки виступають

16


номенклатурою, придатною для висловлювання будь-яких думок і обслуговують всі верстви суспільства” (переклад наш. – Н. М.) [12, c. 13].

У певному сенсі так воно і є: ми справді користуємося однією мовою (як-от, українською) у вигляді нейтрального знаряддя, яке сприяє передачі найрізноманітніших типів змісту. Проте, коли уважніше придивитися до реальної мовної практики, картина значно ускладниться. “Задовго до нас, – пояснює свою думку автор, – усі ці одиниці та мовні дискурси пройшли крізь множину вживання, що залишило на них невитравні сліди, вм’ятини, плями, запахи. Ці сліди є відбитками тих контекстів, в яких побувало “загальнонародне слово” до того, як потрапило до нас. Це означає, що поряд із досить твердим предметним значенням, яке властиве слову, воно насичене багатьма мінливими ідеологічними змістами, яких воно набуває в контексті свого вживання” (переклад наш. – Н. М.) [12, c. 13]. Справді, мова – вельми гетерогенне утворення, яке складається з багатьох підмов, і наше завдання полягає в дослідженні лише малого відрізка одного з цих пластів.
Для потреб нашого дослідження слід висвітлити зв’язок семіотики і перекладу, на якому наголошували відомі українські та зарубіжні науковці. Підкреслімо, що незважаючи на існування ряду праць, присвячених застосуванню науки про знаки у перекладознавстві, це питання ще й досі залишається маловивченим.

За О. Швейцером, “зближенню семіотики і перекладознавства сприяло виділення із загальної семіотики семіолінгвістики, згідно з вихідним постулатом якої природна мова є, перш за все , семіотичною системою і кожен текст можна описати в семіотичних термінах” (переклад наш. – Н. М.) [228, с. 36-41]. Російський перекладознавець розглядає переклад як “трьохскладову єдність: з одного боку, це естетичний продукт, з другого – деяка сума технологій, а з третього – процес комбінування

17


перекладачем деякого набору знаків (початкового і перекладеного текстів) і смислового сприйняття реципієнтом набору знаків” (переклад наш. – Н. М.) [228, c. 55-56].

Такий погляд веде до переосмислення і ширшого розуміння теорії перекладознавства, адже існують об’єктивні передумови для активного впровадження методів і принципів лінгвістичної семіотики в науці про переклад, хоча до недавнього часу системне об’єднане дослідження спільних проблем, які мають семіотика і перекладознавство, не розглядалось унаслідок онтологічних розбіжностей наук. Однак вони мають спільну рису: обидві вивчають використання, інтерпретацію та оперування знаками. Майже тридцять років тому В. Вільс зробив спробу інтегрувати семіотику та лінгвістику тексту і запропонував використовувати семіолінгвістику в перекладознавстві, виходячи із формули “Хто говорить, що в якому каналі і з яким впливом” (переклад наш. – Н. М.) [312].
Інший російський дослідник – С. Сироваткін – також розглядав можливість застосування семіотики у перекладознавстві. Згідно з положенням його теорії, “переклад – кодовий перехід, який за своїм характером є семіозис, тобто процес генерування значення” (переклад наш. – Н. М.) [198, c. 34]. На думку С. Сироваткіна, “повним знаком” можна назвати висловлювання, а будівельним матеріалом для його створення є синтагми і морфеми – елементи нижчого рівня.

Важливим для нашого дослідження є висловлення О. Іванова, який стверджує, що “переклад – це процес використання знаків. Він може бути охарактеризований і як знакопозначення (точніше, перепозначення), і як знакова поведінка, бо пов’язаний з переходом від однієї знакової системи до іншої. Окрім того, враховуючи те, що можливість такого переходу заснована на певних закономірностях і відповідностях між двома цими

18


системами (мовами), а ціллю перекладу є збереження смислу вихідного повідомлення, переклад може бути кваліфікований як процес міжмовного семіотичного вар’ювання” (переклад наш. – Н. М.) [82, c. 34].

На зв’язку перекладу і семіотики наголошував і словацький дослідник А. Попович, зазначаючи, що “семіотичний аспект перекладу – це знаковий характер перекладацького процесу. Переклад – це метазнак відносно до літературної діяльності автора оригіналу, зумовлений вторинною активністю. Семіотичний аспект означає дотримання відмінностей, які виникають при перекладі внаслідок різної реалізації простору і часу у відповідній культурі в комунікативних зрушеннях і комунікативній ситуації” (переклад наш. – Н. М.) [162, c. 193]. “При перекладі, – продовжує науковець, – відбувається зіткнення двох культурних систем на комунікативному рівні і на рівні тексту. Взаємовідносини між двома культурними системами в їх перекодуванні є вирішальним фактором у літературній комунікації, результатом якої в кінцевому тексті стають елементи подвійності з погляду його культурної належності. Те зіткнення, яке неминуче виникає, породжує й змішання культурних тенденцій ” (переклад наш. – Н. М.) [162, c. 130]. А. Попович доходить висновку, що кожний переклад “більшою або меншою мірою відображає суперечність між двома культурами” (переклад наш. – Н. М.) [162, c. 131].

Намагаючись поєднати семіотичний і перекладознавчий підходи до тексту, А. Попович висуває припущення, що “культурна сфера, позначена поняттям “ми”, є в тексті світом авторського суб’єкта і читача. Цю семіотичну суперечність між “ми” – “ вони”, “своє” – “ інше” можна помітити в перекладі, де, власне, саме й відбувається зустріч двох “культур” – “культури” першотвору і “культури” перекладу” (переклад наш. – Н. М.) [162, c. 130-131].

Яскравим прикладом наведених думок щодо культуромовних аспектів перекладності є казка “The Cat

19


That Walked by Himself”. У тексті знаходимо : “But the wildest of all the wild animals was the Cat. He walked by himself, and all places were alike to him.” Тобто, для англійської казкової традиції кіт – це тварина чоловічої статі, символ свободи. Поряд з цим, словом “cat” англійці називають сварливу або “єхидну” [66, c. 33] жінку. Л. Солонько і Ю. Лісняк та С. Шалай і Ю. Худяков, приміром, чиї переклади кращі від решти у більшості прикладів, які порівнюються, замінюють “кіт” на “кішку”, аби уникнути небажаних для україномовного читача асоціацій. У наведеному прикладі реалізується конфлікт двох культур, суперечність, яка виливається у семіолінгвістичні розбіжності між першотвором і перекладом.

О. Олександрова у своїй статті “Поєднання інтерлінгвістичної семіотики та семіологічних основ природної мови людини” також наголошує на необхідності застосування мовного і семіотичного підходів при вивченні мови. Зокрема, у фокусі своєї уваги російська дослідниця поміщає проблеми семіотичного характеру внутрішньомовної та міжмовної термінології – тієї області мовознавства, в якій вони, на її думку, успішно поєднуються: “Лінгвістична семіотика плодотворна при створенні словникових дефініцій та ілюстративної фразеології, для оптимізації тлумачення слів в одномовних словниках; вона дає можливість вивчення зразків членування мови на надфразові єдності і формулювати правила, які відображають ділення тексту на абзаци” (переклад наш. – Н. М.) [295]. При цьому вона посилається на чотири прийоми утворення терміносистем у різних мовах: транспозицію, запозичення, калькування та менталізацію. Під останнім розуміється “перехід з понятійного на більш складний і розгалужений фоновий рівень, коли перекладається лише якась семантична доля зі





20


всього смислового обсягу слова-терміна” (переклад наш. –

Н. М.) [295].

Ґрунтуючись на здобутках попередніх досліджень щодо можливостей застосування семіотики у перекладознавстві, у цій роботі пропонується використання науки про знаки в ролі інструменту аналізу перекладів художніх творів, зокрема казок. Адже семіотичні дослідження формують основу інтерпретаційного підходу до тексту, альтернативного лінгвістичному, філософія якого полягає у перманентному розгортанні семіозису, тобто породженні нових смислів. Проте трапляються випадки, коли авторська та перекладацька семіотична системи не збігаються, і тому перша викликає труднощі при відтворенні іншою мовою. Наявність таких складностей зумовила потребу створення процедур дослідження перекладів казок в аспекті інтерпретації позначуваного знаків та трансформації кодів, які превалюють у тексті, а також з’ясування ступеня динамічної еквівалентності перекладів збірки Редьярда Кіплінга “Just So Stories” з метою висвітлення їхніх вад і переваг у контексті опрацювання рекомендацій для майбутніх спроб перекладу казок.

Проблемі перекладу літератури для дітей, зокрема казок, присвячено низку праць. Проте їх кількість невелика, і це питання залишається досі малоопрацьованим на терені українського перекладознавства. Розгляньмо здобутки попередніх дослідників перекладів творів цього жанру.
М. Венгренівська аналізувала мовні аспекти перекладів німецьких і українських народних казок, вбачаючи проблему перекладу насамперед з особливостями їх художньої форми і підкреслюючи важливість збереження головної риси жанру – казковості, що можливо за наявності володіння його мовними засобами [37, с. 6-7]. При перекладі дослідниця допускає введення додаткових компонентів, якщо вони “не погіршують якості, а лише відтіняють деякі

21


деталі, уточнюють ситуацію, не порушуючи головного: стилю розповіді, структури композиції й образів казки”

[37, с. 9].

Особливості реалізації антропоцентричності і залежність її матеріалізації від характеру тексту, адресанта та адресата в англомовних казках висвітлюються у роботі О. Лещенко. У своїй роботі науковець обґрунтовує положення про наявність антропоцентричної функції в заголовках казок, що вербалізується комплексом антропокомпонентів і проявляється в назвах персонажів, їхніх діях, зооморфах та виборі мовних форм. Так, дослідниця виділяє чотири основні групи заголовків: “з власними / загальними / дескриптивними іменами / назвами героїв”; антропо-морфічні заголовки; “заголовки, що вказують на дії, об’єкти дії, умови існування героїв казки”; остання група є змішаною [123, с. 9-10]. У дослідженні також послідовно доводиться притаманність авторської присутності зачинам, яка проявляється “у фізичній присутності героя, у переліку подій , що пов’язані з ним, у хронотопі, який продає автор, у суб’єктивному коментуванні та соціально-територіальних варіюваннях мови” [123, с. 13]. Інтерес представляє типологія маркерів авторської представленості в зачинах і фіналах англомовної казки, оскільки ми приділяли увагу дослідженню казкових формул; їх детальна класифікація надається у відповідній частині нашої книги.

У роботі С. Сотникової визначається специфіка використання мовних засобів комізму в німецьких народних казках, зокрема, в статичній та динамічній характеристиці персонажів та в метатекстових включеннях оповідача. Дослідниця простежує зв’язок німецької казки з народною сміховою культурою, аналізує мовно-стилістичні засоби комічного в характеристиці персонажів та в метатексті казки і доходить висновку, що “динамічна характеристика дійових осіб казки як засіб створення

22


комізму відображається в прагмалінгвістичному аспекті при порушенні постулатів спілкування” [192, с. 3]. Важливим для нашого дослідження літературних казок є той факт, що “авторські метатекстові включення в основному масиві тексту казок не є ситуаційно необхідними для викладу, вони привносять елемент раптовості та непередбаченості і мають за мету пожвавити оповідь, зробити її привабливою для читача/слухача, розвеселити його” [192, с. 4].

Серед сучасних дослідників перекладів казок слід згадати К. Єсипович, у праці якої аналізуються лінгвокогнітивні особливості образу “ЧАРІВНОГО”, який розглядається як основний жанротворний елемент французької народної казки. У дослідженні встановлюються “базові концептуальні структури, які зумовлюють формування змісту цього образу, визначаються ролі таких структур у розгортанні казкової картини “чарівного світу”, а також їх втілення в тексті казки за допомогою мовних засобів” [72, с. 2]. У дослідженні формулюються висновки про те, що “система стереотипізованих чарівних образів забезпечує семантичну зв’язність та цілісність тексту казки” [72, с. 15]. К. Єсипович підкреслює взаємодію провідних концептуальних сфер, як-то ЛЮДИНИ, ТВАРИНИ, МІФІЧНОЇ ІСТОТИ та АРТЕФАКТУ, які втілюються в певних семантичних ролях; визначає, що їх мовна реалізація здійснюється за допомогою тропів; простежує закономірності їх застосування тощо.

Зміна парадигми в лінгвістиці та перекладознавстві обумовила актуальність досліджень, присвячених вивченню мовних явищ через призму віднесеності мови з механізмами пізнавальної діяльності її носія, унікальним історичним шляхом етносу, культурним фоном, який значною мірою впливає на особливості світосприйняття особистості. Цінним джерелом свідчень такого роду є корпус мовних метафор,

23


зокрема зоометафор. У зв’язку з цим доцільно згадати О. Гронську, яка займалася проблемами лінгвістики тексту, лінгвофолькло-ристики та лінгвокультурології. В її працях досліджувалися лексичні маркери фантастичного в казкових текстах, мовні аспекти та картина світу німецької народної казки [57].

Особливої уваги заслуговує робота Н. Демурової, присвячена перекладам казок Л. Керролла [296]. Дослідниця зазначає, що при інтерпретації цього художнього твору завдання перекладача ускладнюється тим, що “наймогутнішим персонажем казки є не будь-яка особа, а англійська мова”. З огляду на це передача своєрідності авторських “ексцентричних нонсенсів” (переклад наш. – Н. М.) [296] вимагає справжньої майстерності тлумача. Робота містить докладний аналіз лінгвістичних та понятійних аспектів авторських назв та імен, транспонування яких викликає зміни всіх пов’язаних з ними деталей, і здійснюється керуючись принципом збереження керролловських прийомів, своєрідної логіки його повідомлення. Серед “практично непереборних труднощів” (переклад наш. – Н. М.) [296], з якими, на думку Н. Демурової, стикається перекладач казки, слід назвати гру слів, яка, власне, є гумористичним прийомом, за допомогою якого будується розвиток сюжету та визначаються вчинки героїв. При цьому перекладачеві доводиться робити вибір між змістом висловлювання і гумористичним прийомом, адже гра слів адекватно майже не перекладається [296].

Літературні казки Л. Керролла та їх переклади було використано й А. Усолкіною для з’ясування текстологічної функції мовної гри [213]. Ця робота присвячена лінгво-культурологічному дослідженню проблеми мовної гри в англійському художньому тексті, зокрема жанру літературної казки, у зіставленні з російським перекладом твору. Складність емпіричного матеріалу зумовила

24


необхідність теоретичної розробки мовної гри, створення моделі лінгвістичного аналізу фактів мовної гри і в тексті оригіналу, і тексті перекладу, що дало змогу науковцю виявити ядерні та периферійні особливості національно-культурного диференціалу в текстах, що розглядаються.

Перекладознавчі аспекти перекладів казок висвітлюються на основі порівняльного аналізу в статті М. Думанської “Особливості перекладацької творчості Марії Грінченко для дітей (на прикладі казки Г. К. Андерсена “Соловейко”)”. При оцінюванні особливостей наявних перекладів твору дослідниця виходить з того, що “завдання особи, яка перекладає її (казку. – прим. Н. М.) іншою мовою,
– передати (а не просто калькувати) усіма засобами мови-приймача той комунікативно-пізнавально- повчально-естетичний потенціал, який заклав у тексті автор, не порушивши його самобутнього образного світу і відповідно вплинувши на особливого читача – дитину. До того ж не можна забувати про функціональну домінанту твору – слід знайти такі відповідники транслятемам, які б мали максимально тотожне за комунікативним ефектом як поняттєво-змістове, так і денотативне й конотативне “навантаження”. У цьому й полягає адекватність будь-якого перекладу” [297]. Для потреб нашого дослідження інтерес становить практичний аналіз перекладацької манери тлумача, яка прозирає через лексичний та синтаксичний рівні тексту, через “відшукування “засобів-трансляторів” – лексико-фразеологічних, морфологічних, синтаксичних, – які б викликали в реципієнта ті самі асоціації, які “закладені” в оригіналі, володіли б еквівалентними емоційними та стилістичними характеристиками” [297].

Проблема перекладу англійською мовою прізвиськ дійових осіб та топонімів у поемі-казці “Лис Микита” І. Франка розроблялася в однойменній статті А. Шевчука. Дослідник здійснює синхронно-порівняльне зіставлення тексту оригіналу з його англомовним варіантом,

25


аналізуючи особливості передачі власних імен казкових персонажів та етнотопонімічних назв, у результаті якого доходить висновку про важливість “збереження пізнавально-акумулюючих та художньо-естетичних етновартостей України” [305].

Серед досліджень, присвячених проблемам перекладу казок, необхідно назвати роботу Н. І. Кушиної, в якій було розроблено і розбито на складові концепцію етномовного компоненту народної казки як етномовної й перекладознавчої категорії. У дослідженні встановлюються умови адекватного (неадекватного) відтворення згаданого компоненту та прагматичної адаптації в англомовних перекладах, зокрема, в зачинах і кінцівках. Науковцем було проведено “аналіз способів відтворення етносемантики реалій, назв казкових предметів і персонажів, словесних образів, інтимізуючих звертань та інших структурно-конотативних, емоційно-експресивних і римо-творчих етномікрокомпонентів українських народних казок” [298], що, безумовно, становить інтерес для нашого дослідження.
Ю. Ліморенко розглядає концепції перекладацької еквівалентності і на їх основі формулює вимоги до еквівалентності в сфері перекладів фольклорних творів. Ґрунтуючись на емпіричному матеріалі, російська дослідниця доходить висновку щодо доцільності використання комплексного підходу до пошуку еквівалентів. Так, “при перекладі мовних особливостей і структури тексту може застосовуватися формальний принцип пошуку еквівалентів. Для передачі художньо-зображувальних засобів ідіоматики можливе застосування семантичного підходу. Стилістичні та інтонаційні особливості тексту можуть передаватися з використанням функціонального підходу” (переклад наш. – Н. М.) [300].

Праця також містить визначення низки завдань, які має вирішувати перекладач при тлумаченні фольклорних текстів, з якого випливають такі перекладацькі проблеми:

26


      1) особливості мови, переклад з якої здійснюється (різниця синтаксичної будови оригіналу і перекладу та граматичні особливості тексту);
    2) специфіка художньо-зображувальних засобів, як-от типові формули, архаїчна лексика, особлива фольклорна образність тощо;
    3) засоби організації віршованого тексту (ритмічна будова вірша) (переклад наш. – Н. М.) [300].
У рамках обраної теми інтерес представляє дослідження О. Собецької, в якому було розглянуто українські казки про тварин та казки з індійської “Панчатантри”, з’ясовано особливості порівнюваних культур, виявлено казки, в яких збігаються мотиви і сюжети та висунуто гіпотезу про те, що “розглянуті сюжети мандрівні. Мандрівний сюжет переходить з однієї країни до іншої, при цьому він може бути настільки стійким, що залишається майже незмінним,

а його варіанти пристосовуються до сприймаючої культурної системи, аби далі функціонувати в ній” [186]. Дослідниця зауважує, що “ефективним є проведення порівняльних досліджень із залученням інших наук, таких як семіотика, лінгвістика тощо, у такому випадку отримуємо більш наочні та конкретні результати. У наш час
– це актуальна та продуктивна тенденція” [186].

Чеська дослідниця Г. Бабінкова аналізувала переклади казки “Дванадцять місяців” з чеської мови на англійську, в результаті якого вона доходить висновків щодо існуючих проблем, з якими стикаються перекладачі цього жанру:
а) переклад назв казок; б) переклад імен персонажів;

в) переклад специфічних культурних термінів [307]. Так, “при перекладі національних казок тлумачі мають
вирішувати, чи зберігати імена чеською мовою, намагаючись у такий спосіб висвітлити іноземне походження, чи англізувати їх, сподіваючись, що читачі знаходитимуть текст більш природним і легким для

27


сприйняття” (переклад наш. – Н. М.) [307]. До специфічних культурних термінів (реалій. – прим. Н. М.) дослідниця відносить назви посад осіб, які здійснюють адміністрування та управління країною чи містом, різні види грошей та способи звертання до дійових осіб казок. Правильним підходом до перекладу, на думку Г. Бабінкової, є поєднання “культурного перекладу” і “лінгвістичного перекладу”, завдяки якому стає можливим, з одного боку, “не пригнічувати іноземної культурної реальності казок, і з другого – замінити певні вирази їх культурними еквівалентами” (переклад наш. – Н. М.) [307].

Як свідчать напрацювання попередніх зарубіжних та вітчизняних дослідників в області перекладу цього жанру, казка – цілісний твір, який викликає ряд перекладацьких проблем, для розв’язання яких можливе застосування семіолінгвістичного підходу. Ми не претендуємо на його універсальність , але, на нашу думку, розгляд творів під обраним кутом зору робить більш опуклими ті сторони художнього тексту, які здаються нам важливими при інтерпретації казкового матеріалу з метою вилучення важливої для відтворення у перекладі інформації, яка залишається в тіні при інших підходах. Проте слід пам’ятати і про влучну та правдиву думку Ц. Тодорова, який зазначав: “Ми надто часто забуваємо елементарну істину щодо будь-якої пізнавальної діяльності, а саме, що думка, обрана спостерігачем, перекроює і перевизначає її об’єкт. Те саме стосується й мови: думка лінгвіста малює в масі мовної матерії властивий їй об’єкт; об’єкт, який уже не буде таким самим, якщо змінити думку, хай навіть матерія залишиться без змін” [206, c. 26].

Для потреб нашого дослідження важливо розглянути поняття “знака”, “коду” і “дискурсу” в їх поєднанні та окремо одне від одного, оскільки вони працюють в єдиному семіотичному полі, утворюючи логічний каркас казкового тексту. У роботі ми апелюємо до цих понять – знака та його

28


значення. Опрацьована теоретична база дає змогу не тільки будувати теорію на конкретному матеріалі, а й задає системність, а текст твору постає перед нами в іншій функціонально-структурній іпостасі.

Знак – “одиниця плану маніфестації, що конституюється семіотичною функцією, тобто відношенням взаємної пресупозиції (або солідарності), яке встановлюється між величинами плану вираження (або позначника) і плану змісту (або позначуваного) в акті мови”
(переклад наш. – Н. М.) [56, c. 494].

Саме таким чином представлена структура мовного знака в Р. Барта: “Нагадаю тепер, що в будь- якого роду семіологічній системі постулюється відношення між двома елементами: позначуваного і позначника. Отже, є позначуване, позначник і є знак, який є результатом асоціації перших двох елементів” (переклад наш. – Н. М.) [12, c. 75-76]. О. Ткачук наводить схоже визначення: знак – це “соціально встановлена єдність, що пов’язує чуттєвий образ (чи позначник) і поняття (позначуване ), жодне з яких не існує поза відношенням до іншого” [272, c. 46].

Варто зауважити, що “знаки необхідні не тільки для будь-якого методу у філософії чи в природничих та гуманітарних науках, а й для самої можливості існування методу. Кожен метод виявляє певну правду про світ, аспекти життя або галузь дослідження, і поки він виявляє, доти є семіотичним методом, під яким ми розуміємо лише те, що він, як комунікативна модальність, є чимось знакозалежним” [62, c. 47].

Знаки тексту – одиниці, з яких складається текст. Це твердження означає, що текст складається не тільки з тих самих знаків, з яких він створюється. Якби це було не так, можна було б думати , що текст як будується, так і складається з морфем, лексем, ідіом, словосполучень і речень. При такому розумінні логічно було б чекати повного успіху в дослідженні тексту від застосування

29


морфологічного, лексичного і синтаксичного аналізів. Але відомо, що лінгвістика і теорія тексту виникли тому, що їх об’єкт володіє особливою природою, яку не можна зрозуміти і пояснити, виходячи з властивостей мовних одиниць, що вивчаються названими розділами мовознавства. Тому при інтерпретації казкової збірки на перший план виходять семіолінгвістичні аспекти, які допомагають при моделюванні світу художнього твору при аналізі оригіналу та його перекладів.

Повернімося до поняття знака, бо в інтересах нашого дослідження потрібно вирішити, як саме знаки “працюють” у тексті, що досліджується. Ми розглядаємо не всі текстові знаки, а тільки ті, які виконують вирішальну роль у розумінні й тлумаченні всього мегазнака та утворюють його формально-семантичну структуру. Від інших текстових знаків вони відрізняються тим, що максимально можливою мірою реалізують властивості самозрозумілості. В межах обраного підходу ми ставили за мету провести аналіз адекватності передачі семіотично навантажених знаків оригіналу мовою перекладу. З огляду на це було виділено декілька видів знаків, які, немов планети Сонячної системи, незалежні один від одного, але разом утворюють певну ієрархічно структуровану єдність: мікро-, макро- та мегазнаки. Такий поділ зумовлений наявністю їхніх характерних особливостей, які потребують особливої уваги перекладача. Так, мікрознаком у нашому дослідженні називається кожний окремий персоніфікований зоонім або антропонім, представлений у тексті в образі тварини або людини. Назви мікрознаків мають прямі словникові відповідності в мові перекладу, однак їх прагматична навантаженість іноді істотно відрізняється. Сюди належать відмінності у мовній картині світу, а також національні особливості зооморфних стереотипів, які спричиняють серйозні труднощі під час перекладу і заслуговують на особливу увагу тлумача.

30


Червоною ниткою проходить крізь наше дослідження аналіз різнорівневих знаків казкового тексту. Зазначимо, що будь-який словесний художній твір, включаючи казку, може утворювати індивідуальну знакову систему, бо образ і знак діалектично зв’язані, адже вони несхожі за природою та функціями, але взаємозумовлені і передбачають існування один одного. Для того, щоб зрозуміти , охопити функцію словесних образів, треба проникнути в глибинні таємниці твору.

Парадигма образів казкового мегазнака складається з майстерно описаних Р. Кіплінгом художніх образів-мікрознаків. В інтересах нашого дослідження слід провести з’єднувальну лінію між мікрознаком (художнім образом) і перекладом. Художній образ – це знак, тобто засіб смислової комунікації в рамках певної культури . В цьому полягає його семіотична сутність. Якщо художній образ є знаком, який містить відомості про будь-який об’єкт дійсності, то й вибраний перекладачем елемент також є знаком, в якому зашифрована інформація про той позначник або, інакше, об’єкт дійсності, яким є відповідний йому фрагмент першотвору.

Як відомо, художні твори впливають на людину через образи . На думку Ш. Балі, “літературно-риторичні образи мають дві яскраво виражені риси: 1) вони є результатом індивідуальної творчості і завжди ставлять собі за мету здійснити певний естетичний вплив на читача; 2) ці образи ніколи не є цілком оригінальними, як правило, вони – перероблені та поновлені образи розмовної мови” (переклад наш. – Н. М.) [8, c. 219]. Таким чином, засновник стилістики Ш. Балі вважає, що художнє мовлення “має коріння у глибині загальнонародної мови ”, звідки черпає образи “як із джерела вічної молодості” [8]. На нашу думку, в кіплінгівському казковому дискурсі мікрознаки розуміються вже не як літературні образи, а як певні виміри життя і світу: “образ світу, в слові явлений”, за влучним

31


висловлюванням дослідника (переклад наш. – Н. М.) [199, c. 17].

Художній образ є мікрознаком, тобто засобом смислової комунікації, в якому зашифрована інформація про фрагмент дійсності. Італійський семіолог і перекладач У. Еко в романі “Ім’я Рози” [230] говорить про те, що ідея є знаком речі, а образ – знаком ідеї, тобто знаком знака. Тому можна за образом скласти уявлення про предмет дійсності, який спричинив появу цієї ідеї. Українським перекладачам потрібно було пройти в зворотному напрямку, тобто, виходячи з відомостей про об ’єкт реального світу, яким є будь-яка тварина, описана Р. Кіплінгом, відтворити авторську ідею через образ у тканині художнього перекладу. Одне із завдань дослідження – виявити, наскільки це вдалося перекладачам.

Отже, в нашій роботі ми розглядаємо систему мікрознаків як таку, що несе додаткову інформацію. При переході в іншу мову вона актуалізується, потребуючи особливої уваги перекладача. У художніх образах специфічним знаковим шляхом відображається особливе світобачення, образне асоціативне мислення, що чіткіше зринає при аналізі українських перекладів англійської літературної казки. Тобто тлумач відтворює сутність першотвору засобами іншої семіотичної системи. Треба зважати на те, що у різних мовах є свій “інвентар” експресивних метафор, що характеризують людину через алюзію до тварин, причому зміст образів у різних національних мовах і ареалах культури значно відрізняється, хоча іноді й частково збігається. Прикладом є бінарна опозиція “the Cat” – “кіт (кішка)”, яка наводилася вище.
Не викликає сумніву, що в основі перекладацької діяльності лежить індивідуальне сприйняття тексту оригіналу і суб’єктивна здатність перекладача вибирати необхідний еквівалент. Збагнути словесну імплікацію

32


системи зоосеміотичних знаків допомагає контекст висловлювань персонажів, текст авторської казки, ідейні особливості композиційної структури мегазнака і глобальніше – історично-культурний контекст її появи.

Продовжуючи висвітлення інструментальної системи дослідження, перейдімо до наступних понять. У термінах, що диктуються обраним підходом, кожна анімалістична історія розглядається як макрознак. Ця ідея не нова: російський дослідник Ю. Борев називає твір “метазнаком”, розуміючи під цим його більш високе предметне насичення значенням у порівнянні зі “звичайним знаком, вибудовуючим образ” [23, с. 25]. Макрознаки об’єднані в мегазнак, утворюючи при цьому казковий цикл. Спосіб розташування їх в останньому змінюється від одного перекладу до іншого і жодного разу не повторюється авторський порядок, який не є випадковим чи хаотичним, а характеризується тематичною та ідейною організованістю. Говорячи про риси мегазнака, додамо, що, будучи названою, будь-яка реальність перетворюється на знак цієї реальності, в “умовну етикетку” за Р. Бартом [9], під яку підходять усі явища цього роду. До того ж, мегазнак не містить нової інформації про об’єкт, але має надзвичайно важливу якість – “нагромаджувати” нову інформацію. Завдяки цьому з часом значення може ставати багатшим, тому що саме казка як жанр існує багато століть і сприймається реципієнтом цілком природно, хоча тут йдеться не про фольклорну, більш традиційну форму казки, а її літературний різновид – авторську казку. Цим виражається все – і актуалізація в тезаурусі приймача відомого денотата, і нагромадження мегазнаком нової інформації. Тому особливий інтерес для перекладознавчого дослідження викликає саме аналіз мегазнака та його складових. Досліджуючи казки Р. Кіплінга, ми намагаємося поєднати семіотичний і лінгвістичний підходи до перекладу, щоб встановити справжні функціональні та

33


структурні взаємозв’язки між різними знаками, з’ясувати реальне функціонально-прагматичне навантаження, яке припадає на кожен з них та проаналізувати їх відтворення українською мовою.

Наступне визначення, важливе для нашого дослідження, належить авторам термінологічного словника антології “Слово. Знак. Дискурс”: “Код – сукупність правил або обмежень, які забезпечують функціонування мовленнєвої діяльності природної мови або будь-якої іншої знакової системи ; код служить для забезпечення комунікації, тому він мусить бути зрозумілим усім учасникам комунікаційного процесу, а отже, повинен мати конвенційний характер” [3, c. 609]. Отже, код є одним із основних чинників акту словесної комунікації. Згідно з іншим словником, наратологічним, “код є системою норм, правил та обмежень, з погляду яких повідомлення має значення. Він щонайменше стосується адресанта й адресата повідомлення. Це одна з моделей вже відомого, моделей дійсності, з яких складається наратив” [272, c. 54-55].
Наведемо ще одне визначення коду – як його розумів Р. Барт. Під словом “код”, на думку науковця, слід розуміти “асоціативні поля, надтекстову організацію значень, що нав’язують уявлення про певну структуру” (переклад наш. – Н. М.) [11, c. 236]. Саме поняття “коду” належить головним чином до сфери культури – це “код людського знання – чи, швидше, знань: суспільних уявлень, суспільної думки. Знання як корпус правил, вироблений суспільством – ось референція цього коду” (переклад наш. – Н. М.) [11, c. 236].

Дослідник інтерпретує це поняття так: “Саме слово “код” не можна тут розглядати у строгому науковому значенні терміна. Ми називаємо кодами прості асоціативні поля, понадтекстуальну організацію системи значень, які нав’язують уявлення про певну ідею структурі; код, як ми його розуміємо, належить переважно до сфери культури: коди є певним типом вже баченого, вже прочитаного, вже

34


зробленого, код – конкретна форма цього “ вже”, яку конституює будь-яке письмо” (переклад наш. – Н. М.) [13, c. 401]. У переказі Г. Косикова, який блискуче тлумачить наукову спадщину французького вченого, бартівський код – “це перспектива безлічі цитацій, міраж, витканий з безлічі структур...; одиниці, утворювані цим кодом, суть не що інше як відгомони чогось, що вже було читано, бачено, зроблено, пережито: код є услід цьому “вже”. Посилання до вже написаного, іншими словами, до Книги культури, він перетворює текст на каталог цієї Книги. Витканий із безлічі рівноправних кодів, немов із ниток, текст у свою чергу сам виявляється вплетеним у нескінченну тканину культури; він є її “ пам’яттю”, причому “пам’ятає” не тільки культуру минулого і справжнього, але й культуру майбутнього. Отже , текст, за Р. Бартом, це не стійкий “знак”, а умови його породження, це живильне середовище, в яке занурено твір, це простір, який не піддається ні класифікації, ні стратифікації , що не знає наративної структури, простір без центру і без дна, без кінця і без початку – простір з безліччю входів і виходів (жоден з яких не є “головним”), де зустрічаються для вільної “гри” гетерогенні культурні коди. Текст – це інтертекст, “галактика позначень”, а твір – “ефект тексту”, наочний результат “текстової роботи”, що відбувається на “другій сцені”, шлейф, що тягнеться за текстом” (переклад наш. –

Н. М.) [107, c. 40].

Апелюючи до цих понять, у дослідженні ми аналізуємо, як трансформуються під час перекладу початкові, серединні та кінцеві формули казки, які представляють собою структурний код, що маніфестує традиційну структурну форму макрознаків, фольклорні казкові елементи у вигляді системи мікрознаків із внутрішніми опозиційними відносинами і зв’язками та сюжетно-композиційні художні коди.



35


Дискурс – ще одне семіолінгвістичне поняття, яке становить інтерес для нашого дослідження. У широкому сенсі слова “дискурс є складною єдністю мовної форми, значення і дії, яку можна було б найкращим чином охарактеризувати за допомогою поняття комунікативного акту. Аналіз значення дискурсу, який ми вважаємо дуже важливим для потреб нашого дослідження, може обмежуватися описом значення самого тексту, але емпірично було б правильнішим говорити про значення, виражені за допомогою самого вислову або створені ним чи про значення, які приписуються тексту або “витягуються” з нього спочатку читачем-перекладачем у випадку іншомовного твору. При розкритті значення дискурсу потрібно враховувати ті, які загальнодоступні для учасників комунікації, як-от знання мови, знання світу, інші настанови та уявлення. Слід додати, що письменники створюють форми і значення, які, ймовірно , зрозумілі читачеві або які можуть бути експліцитно йому адресовані, викликають певні реакції і орієнтовані на одержувача”

(переклад наш. – Н. М.) [30, c. 122-123].

Відомий мовознавець О. Потебня наголошував на важливості структури внутрішньої форми твору, яка, на нашу думку, є чинником формування дискурсу певного типу: “Мистецтво є мовою художника, і як за допомогою слова не можна передати іншому своєї думки, а можна тільки пробудити в ньому його власну, так не можна повідомити її і у витворі мистецтва; тому зміст останнього (коли воно завершено) розвивається уже не в митцеві, а в тих, хто розуміє. Наступний може набагато краще за того, хто говорить, розуміти, що приховано за словом, і читач може глибше за самого поета осягнути ідею твору. Суть такого твору не в тому, що розумів під ним автор, а в тому, як воно діє на читача або глядача, отже, в невичерпній можливості його змісту. Цей зміст, який осмислюється нами, тобто вкладається в сам твір, справді обумовлений його

36


внутрішньою формою, проте могло зовсім не входити у розрахунки митця, який творить, задовольняючи часові, часто досить вузькі потреби свого життя” (переклад наш. –

Н. М.) [163, c. 167].

Підсумовуючи сказане, зазначимо, що дискурс – це “план вираження наративу, який протиставляється плану змісту чи розповіді. Якщо історія – це “що”, про яке розповідається, то дискурс – це “як” розповідається. Історія є матеріалом, який упорядковується з певного погляду через дискурс. Дискурс має субстанцію (медіум маніфестації: усна чи писемна мова, нерухомі чи рухомі картинки, жести та ін.) і форму, яка складається із пов’язаної сукупності наративних тверджень, що становлять оповідання, визначаючи при цьому порядок ситуацій і подій, погляд, що керує показом, наративну швидкість, вид коментаря тощо”

[272, c. 34].

Отже, “дискурс – рухома взаємодія і гра осмислених і семантизованих значень різних знаків. Тобто дискурс як текстопобудова – це знакова діяльність, в якій одночасно і взаємозалежно протікають процеси семантизації (позначення, тобто семіозис) і осмислювання. Єдність цих процесів опосередковується знаковою природою мистецтва як текстуальної практики” (переклад наш. – Н. М.) [144, c. 24-25]. Розповідь, дискурс “перестають бути у свідомості тих, хто говорить, покірним відбитком речей і набуває самостійного значення. Отже, слова вже не просто прозорі імена речей, вони утворюють самостійне ціле, яке регулюється власними законами і яке можна оцінювати як таке. Їхня важливість перевищує важливість речей, які вони мали відбивати” [206, c. 73]. Таким чином, “не тільки текст є функцією твору, але й навпаки – твір стає функцією тексту. Їхнє взаємне існування в рамках дискурсу забезпечується позатекстовими структурами і опосередковане авторською інтенцією, яка в процесі



37


дискурсивної практики може зазнавати змін” (переклад наш. – Н. М.) [144, c. 22-25].

У нашому випадку є кілька типів дискурсів, як-от: дискурс автора, тобто Р. Кіплінга, дискурс перекладача, як першого фільтра, який пропускає крізь себе прочитаний текст, осягаючи його в своїй системі смислових координат, та дискурс потенційного одержувача – малюка, якому адресовано твори. Розгляньмо цю схему докладніше.

За В. Миловидовим, літературний процес формують дискурси, вузловим моментом яких є зустріч на полі тексту двох творів (авторського і читацького) і двох позатекстових структур (авторської і читацької). Складовими літературного процесу є дискурс А як процедура створення тексту-твору А на основі авторських позатекстових структур А та дискурс В як читання і осмислення тексту А в його взаємодії з позатекстовими структурами В реципієнта, в результаті чого формується читацький текст-твір В.

Оскільки в літературному процесі вузлові епізоди пов’язані щонайменше з двома текстами, то в цьому випадку в “роботу і гру” дискурсів включається ще щонайменше одна складова, тобто ті люди, які роблять свій внесок у взаємодію різноманітних дискурсів у рамках літературного процесу: перекладачі, критики, видавці тощо. При цьому формується дискурс С – створення тексту С, що відбувається в процесі взаємодії позатекстових структур В реципієнта з текстом-твором А. Не підлягає сумніву той факт, що “сам по собі авторський чи перекладацький дискурс без читацького сприйняття існувати не може”

[222, c. 153].

Ця схема описує ситуацію, коли , як і в нашому випадку, з текстом А працює перекладач, в завдання якого входить максимально точна передача іншомовного тексту засобами рідної мови. “Під перекладацьким дискурсом ми пропонуємо розуміти сукупність мовномисленнєвих дій комунікантів, пов’язану з пізнанням, осмисленням і

38


презентацією світу автором і осмисленням його мовної картини світу адресатом. Отже, в цьому випадку текст А і текст С істотно відрізнятимуться один від одного – хоча б через не співвіднесення мовної складової позатекстових рядів” (переклад наш. – Н. М.) [1442, c. 27-28]. За словами Ц. Тодорова, текст, який одержуємо в результаті перекладу, “характеризується іншою трансформацією, а саме трансформацією знання, яке полягає в тлумаченні тих подій, що вже відбулися” [206, c. 47].

Справді, з семіотичного погляду один і той самий текст допускає неоднозначне розуміння, множину омонімічних текстів. Таке явище трапляється тому, що текст, як знак, володіє подвійною “референційністю”: з одного боку, він звернений до авторської картини світу, авторського функціонального тезауруса, а з другого – текст співвідноситься з читацьким позначуваним. Тому щодо смислоутворення і семантизації значення читач (чи перекладач) і письменник мають цілком рівні права.

Ми розділяємо погляди українського науковця О. Чередниченка, який зазначає, що в межах інтерпретативної теорії переклад розглядається “як комунікативний процес, у якому беруть участь три основні учасники, а саме відправник (адресант) вихідного тексту, перекладач та одержувач (адресат) кінцевого тексту”

[222, c. 173].

У нашому випадку дискурс А сформований безпосередньо автором твору, як-от Р. Кіплінгом, і є маніфестацією екстралінгвальних чинників, які вплинули на спосіб відтворення казкової дійсності. Дискурс С створюється українськими тлумачами, які опрацьовували вихідний твір у різний історичний час. Беручи до уваги сказане вище, розгляд декількох перекладів одного твору-оригіналу буде цікавим, бо, аналізуючи їх, ми маємо можливість порівняти кілька дискурсів одномовних реципієнтів і практично довести омонімічність тексту-твору

39


завдяки його знаковій природі. Щодо формування дискурсу В, то тут можна зауважити, що цей процес зазнає впливу дискурсів А і С і визначається читацьким тезаурусом. У нашому дослідженні ми будемо намагатися охопити всі три окреслені дискурси, проте однаковою мірою це зробити досить складно.

Для побудови поняттєвого апарату нам потрібно також ввести ще один термін – лексію. Із запропонованого для аналізу твору ми виділили короткі відрізки тексту, які, як стверджував Р. Барт, “є одиницями читання , тому я позначаю їх терміном “лексія” (lexie). Лексія – це довільний конструкт, це просто сегмент, у рамках якого ми спостерігаємо розподіл значень” (переклад наш. – Н. М.) [11, c. 424-429]. Ці сегменти тексту мають принципове значення для осягнення позначуваного мегазнака, тому їх можна вважати знакотвірними для творів, які ми обрали для аналізу. В нашому дослідженні лексія розглядається як одиниця перекладу, яка акумулює значення знака чи коду, що потребує самостійного перекладацького рішення при тлумаченні. Це семіотичне поняття є мінімальним, нерозкладним далі відрізком тексту, який об’єднаний навколо стрижня – мікрознака, сюжетно-композиційного або структурного коду – і з якого, власне, випливає значення останніх.
Серед понять, до якою ми будемо апелювати у нашому дослідженні, слід назвати семіосферу, під яким розуміється конгломерат об’єктів, подій , фактів і оцінок, прийнятих у певній соціальній формації [303]. Ми вважаємо за потрібне поглибити ємність цього терміна і розуміти під ним систему індивідуальних оціночних уявлень про світ, які знаходять своє відображення на текстовому рівні художнього твору. Саме таке трактування семіосфери дає можливість давати вичерпне обґрунтування несхожості перекладацьких ідіостилів, що виявляється при зіставному аналізі українських текстів.

40


При розробці дослідницького інструментарію слід зважати на такий факт, що адекватність перекладу залежить від різноманітних чинників, вплив яких зумовлений закономірностями організації систем мов, які взаємодіють. Один із домінантних серед них – текст, у рамках якого розгортається перекладацька творчість. Варто зазначити, що “належність цього чинника до позначеної групи часом викликає певні сумніви через потрійну природу такого об’єкта, як художній текст” (переклад наш. – Н. М.) [79, c. 37]. “З одного боку, текст – це впорядкована сукупність мовних і немовних знаків, і в цьому плані текст матеріальний. З другого боку, текст служить для передачі певних смислових структур від комуніканту до комуніканту

– у цьому випадку виявляється його ідеальна суть. А по-третє, текст – один з конституєнтів комунікативного акту. Проте , враховуючи матеріальну реалізацію тексту в знаковій формі, можна зарахувати його до групи інтралінгвальних чинників, де текст постає як закінчена послідовність висловів, об’єднаних смисловими зв’язками”
(переклад наш. – Н. М.) [228, c. 28].

“Текст – це текстура, тканина, тобто ціле, яке складається з окремих ниток, тісно переплетених особливим, лише цій тканині властивим чином” (переклад наш. – Н. М.) [49, c. 142]. У нашому дослідженні особливої важливості набуває взаємопроникнення макрознаків, які формують замкнену систему, створюючи особливу фабулу казкового мегазнака, відтворення якої у перекладі дуже важливе. Внаслідок того, що “семантична технологія перекладу має бути ізоморфна семантичній технології початкового тексту” (переклад наш. – Н. М.) [7, c. 28], тлумач “потрапляє в залежність від принципів організації тексту оригіналу, які ведуть до необхідності врахування певних чинників, що є у віданні лінгвістики тексту. Тому, будучи ідеальною вищою комунікативною одиницею, текст тяжіє до смислової замкнутості й завершеності та характеризується такою ознакою, як інтегративність або

41


когезівність” (переклад наш. – Н. М.) [71, c. 29]. Завдяки зв’язаності й цілісності текст розглядається як “якісно визначене, семіолінгвістичне, комунікативне і мовнорозумове утворення” (переклад наш. – Н. М.) [45, c. 24]. Такої ж думки дотримується і Н. Єремєєва, зазначаючи, що “казковий текст – це цілісна наративна модель, яка має свої структурно-семантичні, композиційно-стилістичні і функціональні особливості” (переклад наш. – Н. М.) [71, c. 35]. Водночас правильність відображення першотвору іншою мовою підлягає сумніву, якщо при перекладі обмежитись тільки тією інформацією, яку вміщує текст твору. Так, О. Чередниченко підкреслює важливість врахування при перекладі або аналізі перекладених творів поняття контексту в його широкому розумінні, адже це “не випадкове словесне оточення, а цілісна змістовно-стилістична система, яка активно впливає на кожний її складник , визначаючи його реальну та потенційну текстову функцію ” [222, с. 180]. Дослідник вважає, що “виявлення суттєвих для змісту першотвору зв’язків його елементів безпосередньо пов’язане з проблемою контексту. Останнім часом у перекладознавстві поширився підхід до контексту як до змінної величини, обсяг якої залежить від багатьох чинників і яка охоплює поняття тексту, підтексту і затексту” [222, с. 179]. Таке багатоаспектне розуміння тексту як перекладознавчої категорії разом із іншими поняттями складає теоретичне ядро дослідження, на основі якого будується практичний аналіз перекладів казкових творів, та досліджуватиметься контекст кіплінгівського мегазнака у подальших частинах книги.

Отже, ми визначились із інструментарієм дослідження, що уможливлює створення обґрунтованої поняттєвої системи координат, в якій розглядатиметься семіолінгвістичний аспект збірки “Just So Stories” Р. Кіплінга та особливості відтворення авторської інтенції в українських перекладах в межах семіосфер українських тлумачів, кожна з яких, відповідно, формує певний тип перекладацького дискурсу .

42


1.2. Відтворення семіотичних зв’язків мегазнака в перекладах


Об’єднання макрознаків у мегазнак є комунікативно-функціональною подією, в якій співвідносяться в полілозі, з одного боку, частини між собою, а з другого боку, – частини і ціле. Будучи композиційною і дискурсивною структурою, мегазнак є свідченням процесів прагматичного діалогу на рівні композиції художнього твору.

Авторський мегазнак – особлива форма індивідуального авторського висловлювання. Це означає, що він виникає у певній ситуації і становить комунікативну мету суб’єкта, що говорить. Обрана автором послідовність частин тексту стає формальним знаком його волевиявлення і “сигналом” його завершеності. Особливість авторського мегазнака полягає в тому, що формально замкнуті, окремі макрознаки тут постають частинами цілого і дещо втрачають їхню смислову самостійність.

Казковий мегазнак – стійке текстове утворення, для збереження цільності якого важливо не тільки правильне відтворення кожного окремого компонента, а й смисловий підсумок обраного автором зіставлення частин. Текстове об’єднання розуміється як цілісна форма висловлювання, яка не допускає змін і доповнень: вона має закінчену форму.

На нашу думку, ідея створення Редьярдом Кіплінгом казкового мегазнака реалізує його прагнення об’єднати тексти в концептуальну єдність і представити їх як ідеологічну систему, втілену в художній творчості.
Мегазнак об’єднує дванадцять макрознаків, розташованих у певному порядку, які композиційно утворюють особливу смислову замкнену систему і перебувають в семіотично обумовлених відношеннях між собою. Кожному з макрознаків притаманна своя композиція

43


– вони, немов держава в державі. У своїй монографії російська дослідниця Г. Хлєбнікова виважено доводить особливу інтерпретаційну побудову мегазнака: “В першій частині письменник обґрунтовує закони, які з певною натяжкою можуть бути зіставлені з конкретними природними законами (мімікрія, закон природного відбору, еволюція видів тварин)” (переклад наш. – Н. М.) [220, c. 124]. Л. Головчинська навіть вважає, що казковий мегазнак “можна було б умовно охарактеризувати, як жартівливий додаток до еволюційної теорії” (переклад наш.

– Н. М.) [56, c. 223]. Продовжуючи цю думку, в термінах нашого дослідження зазначмо, що “постійно маючи на увазі модель світу, в якій світ створений для добра, проте зло в ньому так само сильне, як і добро, автор намагається відшукати загальний і необхідний зв’язок між явищами, які випливають із природи самих речей. Об’єктом вивчення стає природа, суспільство, мораль , культура; йдуть пошуки етичних першооснов, позачасових основних законів. Кожен макрознак має свій сюжет, який досліджує функціонування закону в різних сферах, проте весь мегазнак є єдиним цілим. Перші сім макрознаків можуть бути об’єднані на основі того, що вони розглядають окремі закони розвитку. Важливі в цьому аспекті лексичні одиниці “завжди” і “ніколи”, які систематично проходять крізь весь текст (закон визначає те, що проходить завжди, або те, що не відбувається ніколи). У шести макрознаках із семи в цій групі трапляється вислів “з того дня”, і далі викладається принцип дії закону як своєрідний висновок події, перевороту, який відбувається в світі” (переклад наш. –

Н. М.) [220, c. 123].

Як ми зазначили, кожен макрознак досить самостійний і внутрішньо завершений. Проте макрознаки вступають у семіотичні відносини між собою, формуючи при цьому сюжетну і композиційну цілісність мегазнака внаслідок єдиного принципу побудови системи подій. “У кожному з

44


макрознаків ця система знаменує перемогу закону, дія якого поширюється на різні сфери: природу, мораль, суспільство, культуру. Макрознаки в мегазнаці скомпоновані за принципом послідовного розкриття сутності категорії закону. Перші макрознаки розкривають принципи функціонування закону в природі, потім Р. Кіплінг звертається до людського суспільства; в казці “Як Краб грався з морем” дається повна картина світу, який живе за законом. Останні макрознаки демонструють не тільки дію закону, але й винятки з правил. Закон діє так, що має панувати гармонія в цілому, проте жоден закон не в змозі відмінити зло взагалі, тому кілька днів на рік Краб повністю беззахисний, на віки вічні Верблюд і Носоріг приречені мати потворну зовнішність і поганий характер. Кіплінг доходить висновку про необхідність єдності світу”

(переклад наш. – Н. М.) [220, c. 126].

З огляду на викладені міркування, при аналізі перекладів макрознаків Редьярда Кіплінга, виникає потреба розглядати їх як цілісне текстове утворення, де кожен з них є окремим світом, немов жива клітинка, що пульсує, яка самостійна сама по собі, але водночас входить до складу більшого та багатоаспектнішого світу.

Отже, застосування саме семіолінгвістичного методу уможливлює виокремлення ієрархії знаків, кожен з яких у відокремленні та у поєднанні з іншими акумулює релевантну для перекладу інформацію.

Висновок щодо інтегральності циклу є дуже важливим. Не применшуючи його ролі як важливого фактора тлумачення першотвору, слід підкреслити, що розуміння збірки не має звужуватися тільки до цього рівня, адже для досягнення адекватного емоційно-естетичного впливу казок на українського читача вони мають розглядатися без відриву від зовнішньої ситуації, в якій їх було створено. В межах сучасного підходу до перекладу особливої важливості набуває врахування особливостей історичного контексту, в якому народжувався оригінал, та своєрідного культурного

45


середовища, до якого належить тлумач твору. Така концепція розробляється в межах української школи перекладознавства. Зокрема, О. Чередниченко наголошує на необхідності володіння перекладачем “глибоким знанням затекстної ситуації і врахування соціокультурних факторів як елементів загальної контекстної системи оригіналу” [222, с. 183]. Дослідник дотримується наукових поглядів про те, що “норма оригіналу визначається передусім нормою культури , до якої він належить. Тож мовний контекст не може розглядатися у відриві від ширшого за обсягом контексту культури” [222, с. 174]. При аналізі перекладів потрібно також враховувати і перекладацький контекст, який існує поряд з авторським, “тісно пов’язаний з традицією перекладання, яка склалася в межах цієї національної культури, з методом і стилем перекладача” [222, с. 180]. Перекладознавча проблема контексту та його ролі у прочитанні іншомовного твору розроблялася і в працях М. Новикової. У своїй монографії “Міфи та місія” дослідниця порівнює п’ять українських інтерпретацій вірша “If” Р. Кіплінга. В результаті їх аналізу науковець доходить висновку, що “кожний переклад – система; кожна система відображає історичне та індивідуальне розуміння оригіналу” [154, с. 82]. Таке твердження знаходить своє підкріплення й при розгляді шотландської балади Бернса: “будь-який, навіть найблискучіший і найпереконливіший переклад може лише частково відповідати оригіналові, але ніколи не зможе з ним злитися. Бо в кожного перекладу є свій контекст: по-перше, свій неповторний творець; по-друге – своя і так само унікальна мова; по-третє – своє життя в історико-соціальному та духовно-естетичному середовищі”

[154, с. 94].
Спираючись на викладені міркування , доходимо важливого висновку про те, що занурення в авторський контекст твору сприяє глибшому розумінню останнього. Крім того, при аналізі перекладів слід також зважати на

46


існування неповторного перекладацького контексту. Аналіз казок дає змогу висунути припущення щодо наявності семіотичних відносин між окремими макрознаками, суть яких полягає в існуванні інтерпретаційної лінії побудови мегазнака, що детермінує струнку композиційну організацію текстового утворення. Ґрунтуючись на цих спостереженнях, у подальших частинах книги розглядатимуться практичні аспекти її відтворення в українських перекладах.





1.3. Художні коди як прояв специфіки перекладу макрознаків


Важливим для нашого дослідження є положення шкіл структуралізму про те, що текст містить в собі багато інформації у вигляді різних посилань, фігур мовлення, особливого вибору лексичного матеріалу тощо. Зазначимо, що одним із методів, які має у своєму розпорядженні семіотика, є інтерпретаційний. Його суть полягає у виявленні прихованих смислів тексту. Дешифрування різних казкових кодів і субкодів уможливлює глибше сприйняття повідомлення твору, а тому, на нашу думку, без виявлення таких латентних смислів створення адекватного перекладу неможливо. Виходячи із засад семіолінгвістичного підходу до художнього перекладу, слід сказати, що будь-якому тексту властива певна структура, яка утворює простір єдиного тексту. Проведення семіолінгвістичного аналізу з урахуванням всіх елементів інтертекстуальних та сюжетно-композиційних кодів твору сприяє формуванню обґрунтованих висновків щодо правильності перекладу кіплінгівського казкового мегазнака. “Текст існує як джерело випромінювання, як

47


джерело збудження в нашій свідомості численних асоціацій і когнітивних структур. Тому є зразком такої складної мовної форми, такого семіотичного утворення, яке спонукає нас до творчого процесу його розуміння, його сприйняття, його інтерпретації, його додумування” (переклад наш. – Н. М.) [111, c. 24]. За О. Чередниченком, “саме в зіткненні двох контекстних систем криється головна проблема перекладу, оскільки ані перша, ані друга з них не обмежуються контекстом мовного повідомлення. Норма оригіналу визначається передусім нормою культури, до якої він належить. Суперечності, що виникають у плані сприйняття первинної норми , спричинюються розбіжностями двох культур, а також двох мовних картин світу. Ці суперечності мають розв’язуватися завдяки посередницькій інтерпретаційній діяльності перекладача” [222, с. 174]. І залежно від позамовних складових перекладацьких семіосфер тлумачення інтертекстуального та сюжетно-композиційного казкових кодів відрізняються один від одного.

Не викликає сумніву, що основне завдання перекладача

– максимальне збереження позначуваного. Така перекладознавча стратегія перш за все спрямована на переклад конотативних та алюзивних значущих елементів тексту. Особливо це стосується казок , в яких семіотично навантажені мовні компоненти несуть додаткові значення. У зв’язку з цим постає питання, як аналізувати ці значення, що акумулюють у собі твори, та в чому полягає пріоритетність зазначених елементів для перекладу. Формулюючи відповідь, згадаймо, що за Ч. Пірсом, “знак – це все те, що позначує щось інше, яке належить до того самого об’єкта, що й сам знак. Точно так само інтерпретант (тобто будь-яке слово, яке виражене знаком. – прим. Н. М.), у свою чергу, стає знаком, і так до нескінченності” (переклад наш. – Н. М.) [161, c. 300]. Однак для того, щоб отримати те, що Ч. Пірс розумів під кінцевим інтерпретантом, що, на

48


думку У. Еко, погляди якого ми розділяємо, є глибинним смислом і кінцевою дією твору (переклад наш. – Н. М.) [232, c. 100], потрібно розв’язати проблеми перекладу на проміжному рівні, яким, на нашу думку, є система макрознаків.

Не викликає сумніву, що текст поєднує в собі багато кодів і субкодів, серед яких можна виділити основний, який у нашому конкретному випадку полягає у генеруванні позначуваного системою макрознаків. За словами У. Еко, “поняття правильності залежить від розуміння перекладу як форми інтерпретації, а також того факту, що основна мета перекладача полягає у передачі необов’язково інтенції автора, але інтенції тексту” (переклад наш. – Н. М.) [232]. Відповідаючи на поставлені вище питання, дослідник вважає, що “у тексті мають виділятися основні блоки, з яких він складається. В основі такого розділення лежить пропозиційна функція, внаслідок існування якої ці частини конституюють як нагромаджувачі основних ідей тексту чи його частини” (переклад наш. – Н. М.) [232].
Казковий текст розглядаємо у семіотичних категоріях, бо він, за Ю. Лотманом, є певним рівнем семіосфери [301]. Справді, аналіз кіплінгівських макрознаків наочно демонструє, як тексти вступають у діалог. Згідно з У. Еко, виділяються два різновиди текстуальних посилань: 1) прозоре і 2) не прозоре само по собі або для тієї культури, до якої належить перекладач (переклад наш. – Н. М.) [232, c. 257]. У нашому випадку стикаємося з прозорою текстовою ремінісценцією: своєрідна мова казки є сублімацією суб’єктивності Кіплінга на тлі казки традиційної, фольклорної. Це, з одного боку, полегшує завдання перекладача, але, з другого – традиційність казкових кодів обмежує його свободу при відтворенні оригіналу, проте важливість збереження внутрішньомовного римування не викликає жодного сумніву.



49


Поняття текстуальних посилань тісно пов’язано з жанровою належністю творів. При цьому жанр як типологічне утворення приховує в собі якості знака, будучи єдністю позначуваного і позначника, і апріорно підлягає семіотичному аналізу. Але не всі жанри однаковою мірою семіотичні. Як відомо, семіотичний підхід найбільше застосовується до жанрів фольклору, початок чому було встановлено В . Проппом і продовжено іншими фольклористами.

“Жанровість художнього твору передбачає наявність узагальнення певних характерних особливостей” (переклад наш. – Н. М.) [210, c. 27]. З цим твердженням перегукується думка, висловлена А. Поповичем: “Окрім елементів та методів, які пов’язані тільки з цим конкретним текстом, кожний текст містить елементи та методи, що є загальними для інших текстів того самого автора, а також елементи та методи, загальні для текстів інших авторів, для всіх текстів цього жанру, аж до всіх літературних текстів. Поряд з особистим рівнем, отже, тут наявний рівень авторського, жанрового, групового або відповідної епосу своєрідності аж до найвищого рівня літературних універсалів цієї літератури, рівня художнього стилю в його загальних ознаках” (переклад наш. – Н. М.) [162, c. 62-63]. “Якщо жанровість, – продовжує цю думку А. Попович, – це сфера кодування і декодування повідомлення, то вона пов’язана з кожним текстом особливим чином. У цьому смислі жанровість стає конкретизацією певної абстрактної схеми – жанру літературного твору. Переклад – жанрова модель оригіналу, і тільки в цьому смислі він – модель абстрактної схеми жанру, представленого цим літературним твором. Жанрові особливості в перекладі “розчиняються” в специфічних стилістичних матрицях так само, як і в іншому тексті. Жанровість у перекладі існує тільки на рівні літературного “parole” (переклад наш. – Н. М.) [162, c. 62-63].

Про художню своєрідність кіплінгівської мови, її органічний зв’язок з народною казкою згадує Г. Хлєбнікова,

50


“думка про можливість використання елементів різних фольклорних казок письменником- казкарем і про вираження сучасного змісту через таке поєднання принципово важлива для аналізу казок Р. Кіплінга” (переклад наш. – Н. М.) [220, c. 119], а отже й для перекладу. Справедливість такого вислову можна проілюструвати, згадавши, зокрема, таку особливість фольклорного жанру, як композицію макрознаків або систему мікрознаків. Справді, Р. Кіплінг, як майстер слова, адаптує характерні риси текстопобудови народної казки до потреб власного волевиявлення, наприклад, ускладнюючи кінцеві формули оповідань.

Узагальнюючи сказане, можна стверджувати, що “навіть поверховий порівняльний аналіз допомагає знайти в тексті літературної казки елементи народної (схожі сюжетні коди, традиційні образи-мікрознаки, елементи мовностилістичної організації), що дає змогу говорити про генетичний взаємозв’язок цих жанрів. Разом з тим, традиційні жанротворчі елементи не мають конкретного авторства і переходять з тексту в текст як носії загального для культури символізму. Тому питання про запозичення часто взагалі виходить за рамки проблематики впливу: йдеться про деякі основні для культури символи, без яких тексти не можуть ефективно здійснювати творення значення” (переклад наш. – Н. М.) [235, c. 17]. Тому, за наявності деяких індивідуальних стилістичних особливостей, казкар не може не виходити з традиційного стильового фонду, створеного його попередниками. У ньому особливе місце посідають загальні відрізки, надзвичайно стереотипні, які часто набувають характеру стабільних словесних формул (що , втім, не виключає відомої варіативності усередині самих традиційних формул) (переклад наш. – Н. М.) [177, c. 9].

Виділені структурно-семантичні орієнтири привертали увагу В. Проппа [165] та інших дослідників художнього твору. На органічну спорідненість авторської та народної

51


казок слід зважати під час перекладу казкових макрознаків українською мовою.

Ідея зв’язку літературної і фольклорної казок простежується в моделі комунікації А. Поповича, яку варто розглянути докладніше. Дослідник відображає схематично модель комунікації, представляючи її як систему координат, яку, як ми вважаємо, доцільно включити в наше дослідження.

Традиція текстів




АвторОперативно-Іконічнапрагматична вісь  ПриймачвісьРеальність


“Нас цікавлять обидві вісі відображення: іконічна та оперативно-прагматична. Вертикальна вісь є відображенням реальності і подібності текстів, які вже існують” (переклад наш. – Н. М.) [162, c. 43]. “Для вивчення закономірностей структурної побудови перекладу недостатньо тільки тексту як готового твору, необхідно дослідити й процес його виникнення,” – продовжує свою думку автор концепції (переклад наш. – Н. М.) [162, c. 51]. У цьому проявляється семіолінгвістичний аспект інтертекстуальності, який має бути врахований під час роботи над перекладом. “Тлумача цікавлять міжтекстові аспекти як факт тексту, тобто як проблема декодування і

52


нового перекодування. Перекладач, як інтерпретатор і автор в одній особі, повинен знайти проекцію міжтекстових зв’язків в оригіналі і визначити наслідки їх існування для перекладу, зокрема на рівні організації стилістичних засобів” (переклад наш. – Н. М.) [162, c. 48].

Отже, ми приходимо до обґрунтованого застосування поняття “інтертекстуальність” у нашому дослідженні, бо саме так називається зв’язок між текстами , зв’язок на рівні традиції, який важливо проаналізувати в інтересах нашої роботи.
З погляду семіолінгвістики інтертекстуальність визнається умовою існування будь-якого тексту. Особливістю літературної казки є, як ми зазначали, обов’язковий зв’язок з фольклорним жанром народної казки. Ідентифікація літературної казки саме як казки стає можливою завдяки використанню в ній низки стилістичних прийомів, кодів, успадкованих з казки народної. Вивчення впливу традиції народної казки на художній текст літературної казки виявляється в глибинній і поверхневій структурі тексту і сприяє оптимізації розуміння і виробленню адекватних стратегій сприйняття твору так само, як і перекодування його засобами перекладу.

Біля джерел теорії інтертекстуальності стоять Ф. де Соссюр, М. Бахтін, Ю. Тинянов, Ю. Крістєва, Р. Барт, Ю. Лотман. Основним її положенням можна вважати те, що будь-який текст перебуває у взаємозв’язку зі всією рештою текстів, і ці міжтекстові зв’язки актуалізуються у процесі його сприйняття.
Застосовуючи структурний метод аналізу текстів, який вперше був виявлений при дослідженні мови швейцарським ученим Ф. де Соссюром і полягає у виокремленні та вивченні структури як сукупності “прихованих відносин”, ми виділяємо казкові коди. При цьому мають братися до уваги тільки ті властивості елементів тексту, які залежать від цих відносин і

53


пов’язують одні елементи з іншими [304]. Характер композиційних кодів, специфіка жанру літературної казки (як авторської форми) привертала увагу не лише філологів, фольклористів, але й самих казкарів сучасності. Про це йдеться в роботах В. Бахтіної [17], Л. Брауде [25], Т. Добжинської [63].

Розгляд традиційних формул казки через призму семіотики і перекладознавства генерує висновок про те, що вони – певний казковий код. Ми можемо висловити подібне припущення з огляду на те, що розуміється під поняттям “код”, яке було розглянуто вище. Справді, традиційні різновиди казкових формул є сукупністю правил і обмежень, з погляду яких повідомлення має значення, зрозуміле всім учасникам комунікаційного процесу – зарахування тексту до певного жанру. Цей код служить для ідентифікації казки, створює певне налаштування у свідомості читача, тому є важливим елементом при відтворенні у перекладах. Казковий код поєднує в собі кілька субкодів і містить морфологічно різнорідні елементи: елементи дії, констатації, пояснення.
Можна скористатися термінологією А . Веселовського, адаптувавши її до наших цілей: “казкові формули – це нервові вузли, торкання яких пробуджує в нас ряди певних образів, в одного більше, в іншого менше, відповідно до нашого розвитку, досвіду і здібностей множити і поєднувати викликані асоціації” (переклад наш. – Н. М.) [40, c. 475]. За твердженням вченого, один з етапів розвитку ідей дослідника складається з виокремлення повторюваних формул унаслідок загальної побудови найпростішого паралелізму, “в якому рух почуттів співвідноситься з будь-яким актом зовнішнього світу” (переклад наш. – Н. М.) [40, c. 327]. “Ці пункти варто розглядати як вузлові, аби відкрився внутрішній зв’язок явищ” (переклад наш. – Н. М.) [80, c. 26]. Тому, мабуть , казки складаються із початкових, серединних та кінцевих формул, бо кожна справа зазвичай

54


має таку структуру. Схожий процес мислення був, очевидно, притаманний і Р. Кіплінгу, коли він виношував ідеї створення “звіриного циклу”.

Отже, висновком є те, що комплексне семіолінгвістичне дослідження казкового мегазнака допускає аналіз присутніх у ньому традиційних елементів народної казки. Літературна казка не тільки успадковує, але й трансформує жанрово-стильову домінанту народної казки, що особливо яскраво виявляється на семіолінгвістичному рівні організації тексту і має відображатися у перекладі. Саме дослідження таких панівних структур, як художні коди і знаки казкового мегазнака та його складових, дає змогу вивчити механізми і результати трансформацій, які відбуваються під час їх розшифрування в перекладі.

Виходячи з цих міркувань, у практичній частині ми окремо розглядатимемо такі аспекти, які, на нашу думку, тісно пов’язані з перекладом казкового мегазнака і полягають у дослідженні художніх кодів збірки, користуючись поняттям інтертекстуальності в семіолінгвістичному світлі, описом специфіки мовносеміотичних кодів, представлених у вигляді кіплінгівських казкових формул, та їх класифікацією з погляду перекладу.





