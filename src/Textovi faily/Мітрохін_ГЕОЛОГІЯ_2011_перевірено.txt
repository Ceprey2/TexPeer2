http://www.irbis-nbuv.gov.ua/cgi-bin/irbis64r_81/cgiirbis_64.exe?C21COM=S&I21DBN=ARD&P21DBN=ARD&S21FMT=fullwebr&S21ALL=%28<%2E>K%3DГЕОЛОГІЯ%24<%2E>%29&FT_REQUEST=&FT_PREFIX=&Z21ID=&S21STN=1&S21REF=10&S21CNR=20

КИЇВСЬКИЙ НАЦІОНАЛЬНИЙ УНІВЕРСИТЕТ ІМЕНІ ТАРАСА ШЕВЧЕНКА
ГЕОЛОГІЧНИЙ ФАКУЛЬТЕТ





Митрохин Олександр Валерійович


УДК 55 (477)+551.22+552.3+553.4




АНОРТОЗИТ-РАПАКІВІГРАНІТНА ФОРМАЦІЯ УКРАЇНСЬКОГО ЩИТА
(ГЕОЛОГІЯ, РЕЧОВИННИЙ СКЛАД ТА УМОВИ ФОРМУВАННЯ) 


Спеціальність 04.00.01 – загальна та регіональна геологія


АВТОРЕФЕРАТ
дисертації на здобуття наукового ступеня
доктора геологічних наук









Київ – 2011

Дисертацією є рукопис
Робота виконана на кафедрі мінералогії, геохімії та петрографії геологічного факультету Київського національного університету імені Тараса Шевченка

Науковий консультант:
доктор геологічних наук, доцент Шнюков Сергій Євгенович, 
Київський національний університет імені Тараса Шевченка, завідувач кафедри мінералогії, геохімії та петрографії

Офіційні опоненти: 
доктор геолого-мінералогічних наук, старший науковий співробітник
Кривдік Степан Григорович, Інститут геохімії, мінералогії та рудоутворення імені 
М.П. Семененка НАН України, завідувач відділом петрології

доктор геолого-мінералогічних наук, професор 
Галецький Леонід Станіславович, Інститут геологічних наук НАН України, завідувач відділом геології корисних копалин 

доктор геологічних наук, старший науковий співробітник 
Деревська Катерина Ігорівна, Національний науково-природничий музей НАН України, завідувачка відділом «Геологічний музей» 

Захист  відбудеться    «24» березня 2011 р. о 1000 годині  на  засіданні спеціалізованої вченої ради Д 26.001.32 на геологічному факультеті Київського національного університету імені Тараса Шевченка за адресою: 03022, м. Київ, вул. Васильківська, 90

З дисертацією можна ознайомитись у науковій бібліотеці Київського національного 
університету імені Тараса Шевченка, за адресою: 03033, м. Київ, 
вул. Володимирська, 58. 

Автореферат розісланий «11» лютого 2011 р.

Вчений секретар
спеціалізованої вченої ради Д 26.001.32
кандидат фізико-математичних наук                                                                              І.В. Тішаєв
      


ОСНОВНИЙ ЗМІСТ РОБОТИ
  
  У першому розділі «Геологічна вивченість магматичних комплексів АРГФ УЩ» наведено огляд літератури, присвяченої АРГФ УЩ. З’ясовано, що, незважаючи на чисельні наукові дослідження, геологічна вивченість АРГФ УЩ є недостатньою. Об’єм, фаціальний та петрографічний склад АРГФ УЩ розглянуті в монографіях В.І.Лучицького (1947), В.С.Соболева (1947), І.Л.Личака (1983), К.Ю.Єсипчука та ін. (1990), В.П.Бухарева (1992). Більшість сучасних дослідників відносять до АРГФ лише коростенський та корсунь-новомиргородський комплекси (Велікославинський та ін., 1978; Ларин, 2008). Дехто з науковців небезпідставно відносить до АРГФ ще й південно-кальчицький комплекс (Кривдік та Ткачук, 1990). Є точка зору про спорідненість з АРГФ реутського комплексу (Щербаков, 2005). Досі активно дискутується фаціальний та петрографічний склад окремих АРГК. Так, згідно чинної «Кореляційної хроностратиграфічої схеми…, 2004» до складу коростенського комплексу віднесені лише інтрузивні породи плутонічної фації. Суміжні з Коростенським плутоном вулканіти збраньківської світи, а також рої сублужних діабазових дайок в його оточенні, формаційно та генетично відмежовують від АРГФ (Бухарев, 1992), незважаючи на виявлені [26, 42, 45] докази їх комагматичності та встановлену (Верхогляд, 1995) тотожність віку. Умови залягання, контактові співвідношення та геологічну послідовність вкорінення Коростенського плутону детально дослідили В.С.Соболев, О.О.Полканов, В.П.Бухарев, В.Г.Пастухов, М.І.Хворов, О.В.Митрохин та ін. Через гіршу відслоненість значно менше відомо про геологію Корсунь-Новомиргородського плутону (Кононов, 1966, 1969; Свешніков, 1971). Виконані дослідження довели інтрузивний характер залягання та багатофазність вкорінення обох плутонів АРГФ. В їх складі виокремлюється від 2 до 5 фаз (субфаз) базитового магматизму, а також від 2 до 3 фаз гранітоїдного магматизму. Більшість дослідників схиляються до думки про те, що головна фаза базитового магматизму у часі передувала вкоріненню гранітоїдів. Разом з тим, результати U-Pb ізотопного датування виявляють неузгодженість з геологічними даними (Amelin et al., 1992; Верхогляд, 1995). Переконливого пояснення цьому факту досі немає. Глибинна геологічна будова плутонів АРГФ УЩ вивчалася, переважно, геофізичними методами. Отримані дані повністю спростували давнішню гіпотезу М.І.Безбородько (1935) про батолітову форму залягання інтрузій рапаківі, підтвердивши думку В.С.Соболева (1947) про сплощену пластиноподібну форму плутонів АРГФ (Сологуб та ін., 1968). При цьому, частина дослідників обмежує залягання інтрузій АРГФ лише верхніми горизонтами земної кори (Велікославинський та ін., 1978), інші – припускають їх більш глибинне середньо- і, навіть, нижньокорове простягання (Оровецький, 1990; Ільченко та Бухарев, 2001). Загальною особливістю плутонів АРГФ є регіональні мінімуми сили тяжіння, які дехто з дослідників схильні пов’язувати з розущільненням земної кори, а, можливо, й верхньої мантії (Болюбах, 1973). Причина такого «розущільнення» досі незрозуміла. Під обома плутонами виявлено аномальне зменшення загальної потужності земної кори, порівняно з середніми значеннями для УЩ (Трипільський та Шаров, 2004), з різкими виступами межі М, що ототожнюються (Оровецький, 1990) з мантійними діапірами. На глибинах 19-39 км прибічниками нижньо-корового закладання Коростенського плутону припускається залягання глибинної магматичної камери (Bogdanova et al., 2004). При цьому, Ю.П.Оровецький припускає її стратифікацію від анортозитів у верхній частині до ультрабазитів – у донній. Натомість, Т.В.Ільченко та В.П.Бухарев відстоюють її більш-менш однорідний габроїдний склад. Проблема походження та умов формування АРГФ ще й досі є предметом найбільш гострих дискусій. Беззаперечно доведено лише магматичний генезис гранітів рапаківі та асоціюючих з ними базитів (Haapala and Ramo, 1999; Ларин, 2008; Sharkov, 2010). Геологічні, петрологічні та фізико-хімічні умови формування конкретних проявів АРГФ, а також  характер їх зв’язку з історією геологічного розвитку, тектонікою та металогенією докембрійських платформ у більшості випадків остаточно не визначені (Ramo and Haapala, 1993). Значною мірою це стосується й комплексів АРГФ Українського щита (Щербаков, 2005). Найбільш дискусійними питаннями цієї проблеми є: 1) речовинний склад, джерела та умови генерації материнських розплавів; 2) головні механізми магматичної еволюції та фізико-хімічні умови кристалізації вихідних розплавів; 3) характер зв’язку гранітів рапаківі з іншими представниками формації; 4) геотектонічний режим вкорінення АРГК.
  У другому розділі охарактеризовані «Фактичний матеріал, загальна методологія та методи досліджень». Основу дисертації складають результати оригінальних досліджень, проведених автором у 2001-2010 рр. В загальній методології перевагу надано формаційному аналізу, що включав: 1) комплексне дослідження двох типових АРГК УЩ – Коростенського та Корсунь-Новомиргородського; 2) уточнення їх фаціального та петрографічного складу, а також індикаторних особливостей магматизму АРГФ; 3) визначення формаційної приналежності інших анортозит-гранітоїдних комплексів УЩ; 4) узагальнення даних про регіональну розповсюдженість, геологічний вік та склад анортозит-гранітоїдних комплексів поза межами УЩ; 5) визначення геологічних, петрологічних та геотектонічних умов формування комплексів АРГФ, а також характеру їх зв’язку з геологічною будовою, історією розвитку, тектонікою та металогенією докембрійських платформ. Автором використаний комплекс польових геологічних, геолого-геофізичних, мінералого-петрографічних та геохімічних методів досліджень. Польові дослідження було зосереджено на вивченні характеру розповсюдження, умов залягання та контактових співвідношень проявів АРГФ в межах опорних ділянок методами геологічної зйомки та структурного аналізу. Автором особисто досліджено та описано більше 300 відслонень на площі Коростенського, Корсунь-Новомиргородського та Південно-Кальчицького плутонів. Особлива увага приділялася новим гірничим виробіткам, що з’явилися за останні 20 років і лишилися поза увагою науковців. Для уточнення умов локалізації та форм геологічних тіл, а також глибинної будови плутонів АРГФ залучалися матеріали буріння та результати геофізичних досліджень, виконаних попередниками. Мінералого-петрографічні дослідження включали вивчення структурно-текстурних особливостей та мінерального складу гірських порід, а також типоморфних особливостей породоутворюючих мінералів методами оптичної та електронної мікроскопії. Хімічний склад породоутворюючих мінералів досліджувався методом електронно-зондового мікроаналізу в лабораторії прецизійних методів дослідження УкрДГРІ, а також в лабораторії геологічного факультету КНУТШ на растрових електронних мікроскопах РЕМ-106И та РЕММА-202 з енергодисперсійними рентгенівськими спектрометрами. Для визначення фізико-хімічних умов кристалізації утворень АРГФ застосовані методи мінеральної геотермобарометрії. 
Геохімічні дослідження були спрямовані на вивчення особливостей хімічного складу проявів АРГФ, визначення їх ізотопного віку, а також складу материнських розплавів та джерел магмогенерації. Особлива увага при цьому приділялася дослідженню найменш диференційованих ендоконтакових фацій інтрузій АРГФ, а також їх дайковим, жильним, субвулканічним та вулканічним фаціям. Хімічний склад гірських порід досліджувався з використанням XRF та ICP-MS методів аналізу. Для вивчення складу та ізотопного віку цирконів застосовано XRF-MPSG, LA-ICP-MS та SHRIMP аналізи. Всі отримані аналітичні результати опрацьовані з використанням методів математичної обробки геохімічних даних. Крім власного, автором також узагальнено кам’яний та аналітичний матеріал люб’язно наданий Зінченко О.В., Павловим Г.Г., Гасановим Ю.Л., Шумлянським Л.В., Скобелевим В.М., Котвицьким Л.Ф., Швайберовим С.К. та Базалійським Я.І.
  У третьому розділі «Коростенський магматичний комплекс АРГФ Волинського мегаблоку УЩ» наведено новітні уявлення про геологічну будову та речовинний склад Коростенського АРГК, які в значній мірі доповнені та розширені результатами авторських досліджень. Значна увага приділяється фаціальному та петрографічному складу Коростенського АРГК, його глибинній геологічній будові, умовам залягання, контактовим співвідношенням та  послідовності вкорінення. Окремі підрозділи присвячені геологічному оточенню Коростенського АРГК, представленому давніми складчастими утвореннями Волинського мегаблоку та відкладами його протоплатформного чохла. Інтрузії Коростенського АРГК проривають палеопротерозойский складчастий фундамент у східній частині Волинського мегаблоку УЩ на межі з Росинсько-Тикицьким мегаблоком. Давній кристалічний фундамент Волинського мегаблоку, що складений гнейсами та кристалосланцями тетерівської серії, автохтонними гранітами та мігматитами житомирського комплексу, а також інтрузивними гранітоїдами осницького комплексу, був сформований та перетворений наступними процесами складчастості, регіонального метаморфізму та ультраметаморфізму на протязі останньої орогенічної події в регіоні 2.08-1.96 млрд р т (Геохронологія..., 2008), тобто задовго до вкорінення Коростенського АРГК. Формуванню Коростенського АРГК передувало вкорінення пізньо-орогенних калієвих гранітів кишинського комплексу (Шумлянський та ін., 2009). Контактові співвідношення порід Коростенського АРГК з складчастими утвореннями тетерівської серії та житомирського комплексу досліджені автором на площі Бехінського, Ушомирського да Недашківського внутрішніх блоків складчастого фундаменту. Всупереч уявленням (Полканов, 1948; Личак, 1983), автором встановлено, що Бехінський блок являє собою не виступ підстелюючих порід, а провис покрівлі Коростенського плутону [19]. При цьому робиться висновок про можливу наявність подібних блоків, «затиснутих» на глибині між інтрузивними тілами гранітоїдів та базитів коростенського комплексу. Вперше доводиться залягання складчастих утворень тетерівської серії в покрівлі Малинського масиву рапаківі (південно-східна частина КП) в минулому [23, 27]. Залягання інтрузій коростенського комплексу під складчастими утвореннями «рами» західніше Коростенського плутону припускається за результатами дослідження ксенолітів в дайках цього регіону та геофізичними даними. На підставі виконаних автором детальних геолого-петрографічних досліджень, вперше доведено, що піроксенові гнейси та кристалосланці, виявлені серед утворень давнього складчастого фундаменту в оточенні Коростенського плутону, являють собою високотемпературні контактово-метаморфічні утворення, які виникли внаслідок термальної дії базитових інтрузій коростенського комплексу на породи «рами» [19]. Неглибоке залягання гранулітового фундаменту під Коростенським плутоном, яке витікає з інтерпретації результатів геофізичного моделювання, також пояснюється регіональним термальним впливом інтрузій АРГФ на вміщуючі породи. Серед відкладів протоплатформного чохла в оточенні Коростенського плутону автором розрізняються суплатформні та власне платформні утворення [45]. До субплатформних утворень, сформованих в умовах нестійкого епіорогенного рифтогенезу 1.96-1.80 млрд р т (Геохронологія...,2008), перед вкоріненням Коростенського АРГК,  віднесені відклади топільнянської серії та пугачівської товщі. Їх характерними ознаками є переважно теригенний поліміктовий склад, незначний розвиток палеовулканітів толеїт-базальтової серії, добра збереженість первинних структурно-текстурних особливостей порід, незважаючи на їх підвищену дислокованість та неоднорідний метаморфізм зеленосланцевої фації. Власне платформні утворення Волинського мегаблоку включають вулканогенно-теригенні відклади овруцької серії, накопичення яких відбувалося в умовах епіорогенного рифтогенезу 1.77-1.74 млрд р т (Геохронологія…,2008), тобто синхронно з вкоріненням інтрузій Коростенського АРГК. Автором доводиться, що палеотипні трахібазальти, трахіандезибазальти та трахіріоліти збранківської світи, які складають нижні частини розрізів овруцької серії в межах Овруцької та Вільчанської западин, мають петрографічні та геохімічні особливості вулканітів АРГФ і повинні розглядатись у складі єдиної вулкано-плутонічної асоціації коростенського комплексу [45]. За уявленнями автора, повна вулкано-плутонічна асоціація Коростенського АРГК включає: 1) багатофазний Коростенський плутон; 2) Юрівську, Селізівську, Кіровську, Давидківську та Рудня-Базарську сателітні габроїдні інтрузії; 3) сублужні лейкограніти та навколотріщинні метасоматити північного облямування плутону; 4) рої сублужних долерит-діабазових дайок всередині Коростенського плутону та його західному облямуванні; 5) згадані вище вулканіти Овруцької та Вільчанської западин. Коростенський плутон являє собою складний багатофазний інтрузив з тривалою історією вкорінення. За даними автора, складна композитна будова плутону обумовлена «злиттям» крупних багатофазних габро-анортозитових масивів, ускладнених додатковими малими диференційованими інтрузіями титаноносних габроїдів, з величезними багатофазними масивами рапаківі та рапаківіподібних гранітів, що, в окремих випадках, супроводжувалось формуванням гібридних порід монцонітового складу [43]. На рівні сучасного ерозійного зрізу гранітоїди коростенського комплексу утворюють чотири нечітко-відособлених масиви: Малинський, Червоноармійський, Народицький і Сидоровицький. Підлеглі гранітоїдам базити формують три великих  габро-анортозитових масиви – Володарськ-Волинський, Чоповицький і Федорівський, а також ряд дрібніших масивів, як у межах Коростенського плутону, так і в його найближчому обрамленні. Автором виявлені та детально вивчені три принципово різних типи геологічних співвідношень між базитовими та гранітоїдними інтрузіями коростенського комплексу [43]. Перший тип геологічних співвідношень – найбільш відомий: гранітоїди АРГФ інтрудують габро-анортозитові масиви після повної закристалізації останніх. Детально такі співвідношення описані на прикладі гранітоїдів Малинського масиву рапаківі та базитів Федорівського габро-анортозитового масиву [6, 18, 23], а також доводяться для гранітоїдів Народицького та базитів Чоповицького масивів. Досліджені інтрузивні контакти приурочені до давніх тектонічних зон, що обмежовували габро-анортозитові масиви, і, тому, мають різкий лінійний характер без ознак магматичного змішування та появи гібридних порід. Анортозити в приконтактовій смузі катаклазовані та ін’єковані гранітоїдними дайками та жилами. У випадку значного охолодження габро-анортозитового масиву гранітоїди приконтактової фації представлені дрібно-овоїдними рапаківіподібними граніт-порфірами. При неповному охолодженні анортозитових порід приконтактова фація гранітоїдів мікроструктурно не виражена. В обох випадках гранітоїди звичайно містять кутасті ксеноліти основних порід переважно анортозитового складу, які, місцями, формують еруптивні брекчії. Другий тип геологічних співвідношень: базити інтрудують у повністю закристалізовані гранітоїдні масиви АРГФ переважно у вигляді малих гіпабісальних та субвулканічних тіл. Найбільш яскравими прикладами таких постгранітних базитових інтрузій є: Давидківська та Бондарівська інтрузії, Звіздаль-Заліська та Пугачівська дайки, а також рої діабазових дайок в межах Червоноармійського та Народицького масивів рапаківі [7, 26]. Навіть при неповному охолоджені вміщуючих гранітоїдів, в постгранітних базитових інтрузіях спостерігаються «зони загартування» з ендоконтактовими фаціями мікродіабазів та сордавалітів. Ксеноліти гранітів в базитах можуть бути кутастими або напівоплавленими, в залежності від розмірів базитових інтрузій та віддаленості від контактів. Термальна дія на гранітоїди проявляється в їх частковому міжзерновому розплавленні з формуванням гранофірів або, навіть, плівкових гібридних утворень ортофірового складу. Третій тип геологічних співвідношень – синхронне вкорінення базитів та гранітоїдів АРГФ, вперше виявлений та досліджений автором в межах Малинського масиву рапаківі та його оточення [6]. На одновіковість формування гранітоїдів головної фази вкорінення Малинського масиву з габро-норитами Візненської та Добриньської інтрузій вказують приконтактові явища магматичного зміщування (magma mingling) високотемпературного базитового розплаву з більш низькотемпературним гранітоїдним у рідкому або напіврідкому стані. Характерними геологічними та петрографічними ознаками магматичного змішування є звивисті взаємопроникні контакти з розгалуженими жилоподібними відособленнями та ін’єкціями фаяліт-геденбергітових гранітів (граносієнітів) в базитах, частково-загартовані контакти з боку базитів при звичайній відсутності зон загартування в гранітах, наявність в гранітах магматичних базитових включень з характерною подушковою морфологією та загартованими краями, поява в базитах овоїдних вкраплень лужного польового шпату, інколи – з маргінаційними оболонками плагіоклазу. Автором доводиться, що, як наслідок магматичного змішування, виникають гібридні породи з вкрай невитриманими структурно-текстурними особливостями та змішаними мінеральними парагенезисами: габро-монцоніти, монцодіорити, монцоніти, сієніти, тощо. Отримані автором геологічні дані про вікові співвідношення гранітоїдів та базитів коростенського комплексу добре узгоджуються з попередніми визначеннями їх ізотопного віку (Amelin et al., 1994; Верхогляд, 1995; Шумлянський та Богданова, 2009). На підставі виконаних геологічних досліджень та аналізу ізотопних датувань, автором встановлена геологічна послідовність вкорінення гранітоїдних та базитових інтрузій Коростенського плутону. При цьому, дістала свого подальшого розвитку та суттєвого вдосконалення ідея про тривалість та багатофазність становлення магматизму Коростенського плутону (Верхогляд, 1995; Митрохин, 2001). Підтверджено існування двох крупних етапів магматичної активності 1.80-1.78 та 1.77-1.75 млрд р, на протязі яких базитовий та гранітоїдний магматизм чергувалися у часі. Вперше продемонстровано прострово-вікову дискретність становлення гранітоїдних та базитових інтрузій АРГФ з поступовим зміщеннями осередків магматизму від центру до периферії Коростенського плутону [43]. Зокрема, доведено, що Народицький, Малинський та Червоноармійський масиви рапаківі були сформовані на рівні свого вкорінення не одночасово, а дискретно у віковому інтервалі 1.78-1.74 млрд р. Така ж дискретність вкорінення в інтервалі 1.79-1.76 млрд р припускається й для трьох крупних габро-анортозитових масивів, що в просторі розділяють перераховані масиви рапаківі. Автор доводить, що головний об’єм Чоповицього та Федорівського габро-анортозитових масивів був сформований на протязі першої інтрузивної фази вкорінення коростенського комплексу. У другу фазу була сформована значна частина Народицького масиву рапаківі. Третя інтрузивна фаза визначалася практично одновіковим формуванням головного об’єму Малинського масиву рапаківі та Володарськ-Волинського габро-анортозитового масиву. Червоноармійський масив рапаківі був сформований на протязі четвертої фази [43]. Напевно, в цей же час було сформовано значну частину сублужних лейкогранітів північного облямування Коростенського плутону, а також відбулися виливи вулканітів Овруцької та Вільчанської западин. Застигання головного об’єму кожного з перерахованих гранітоїдних та габро-анортозитових масивів ускладнювалося вкоріненням більш пізніх диференціатів. Наприклад, на площі дослідженого автором Малинського масиву, головна фаза вкорінення рапаківі та біотит-амфіболових рапаківіподібних гранітів, супроводжувалася наступними додатковими інтрузіями  сублужних біотитових лейкогранітів та граніт-порфірів, а також жильними тілами сублужних мікроклін-альбітових мікрогранітів та аплітів [23]. Характерно, що додаткові гранітоїдні інтрузії аналогічного складу раніш були зафіксовані й в межах Червоноармійського та Народицького масивів рапаківі. Головна інтрузивна фаза Володарськ-Волинського масиву, яка представлена анортозитами та лейкократовими габроїдами, супроводжувалася наступним вкоріненням додаткових інтрузій титаноносних олівінових габро та габроноритів [12, 15, 24, 41]. Додаткові інтрузії габроноритів виявлені й в межах інших габро-анортозитових масивів. Разом з тим, Стремигородська інтрузія титаноносних троктолітів Чоповицького масиву та Пенізевицька інтрузія титаноносних норитів Федорівського масиву, не мають аналогів на площі Коростенського плутону [41]. Така ж багатоетапність вкорінення встановлюється й для роїв сублужних діабазових дайок [26, 39, 42], що просторово та генетично асоціюють з Коростенським плутоном. Уявлення про глибинну геологічну будову земної кори в районі Коростенського плутону базуються на інтерпретації матеріалів новітніх геофізичних досліджень в регіоні (Ільченко та Бухарев, 2001; Трипільський та Шаров, 2004; Bogdanova et al., 2004), суттєво доповнених результатами петрографічного вивчення ксенолітів в породах коростенського комплексу, виконаного автором дисертації [18, 23, 27, 44], а також результатами геохімічних досліджень [9]. На підставі вивчення ксенолітів вперше зроблено висновок, що еродована покрівля Коростенського плутону складалася давніми платформними відкладами пугачівської товщі – в північній та західній частинах плутону, а також більш давніми складчастими утвореннями тетерівської серії, житомирського та осницького комплексів – в центральній та південній частинах. Характер розповсюдження останців пугачівської товщі, припокрівлевих фацій рапаківі та субвулканічних тіл базитового складу свідчать про більшу глибину ерозійного зрізу південно-східної частини Коростенського плутону, порівняно з північною. За результатами вивчення ксенолітів, вперше підтверджено чергованість пластин базитового та гранітоїдного складу в межах верхньокорового блоку Коростенського плутону [18], що раніш лише припускалася за даними сейсмічних досліджень. Зроблено висновок про «неглибоке» залягання давнього гранулітового фундаменту під Коростенським плутоном, що, на думку автора, пояснює встановлений геофізиками факт відсутності чітко вираженої сейсмічної межі К2 в регіоні. На підставі дослідження ксенолітів анортозитів з високобаричними мінеральними парагенезисами в породах Федорівського габро-анортозитового масиву вперше встановлено наявність автономного габро-анортозитового масиву на глибинах 9-21 км в східній частині Коростенського плутону [18]. Вперше припускається підстилання Коростенського плутону більш давнім орогенним анортозит-мангерит-чарнокітовим (АМЧГ) комплексом. На підставі геохімічних досліджень зроблено висновки про нижньокорове залягання глибинного магматичного осередка Коростенського плутону [9]. Наявність позитивного виступу межі М та «аномальність» мантії з прогнутою внутрішньо-мантійною межею під Коростенським плутоном (Ільченко та Бухарев, 2001), приймаються автором як докази причинного зв’язку магматизму АРГФ з мантійними процесами.
  У четвертому розділі «Корсунь-Новомиргородський магматичний комплекс АРГФ Інгульського мегаблоку Українського щита» автором подано докладну геолого-петрографічну характеристику цього АРГК, відповідно до вимог ПКУ, яка надалі може бути рекомендованою для використання на виробництві при проведенні регіональних геолого-зйомочних робіт. Значна увага приділяється особливостям геологічної будови та речовинного складу Корсунь-Новомиргородського АРГК, що визначають його специфіку, порівняно з розглянутим вище Коростенським АРГК. За уявленнями автора, до складу Корсунь-Новомиргородського АРГК, крім однойменного багатофазного плутону, повинні входити невеликі сателітні гранітоїдні інтрузії в його західному та східному облямуванні, дайки сублужних діабазів та плагіопорфіритів в його східному та південному оточенні, а також контактово-термальні та метасоматичні утворення всередині та навколо плутону [38]. Корсунь-Новомиргородський АРГК вкорінений в палеопротерозойский складчастий фундамент в північно-західній частині Інгульського мегаблоку УЩ на межі з Росинсько-Тикицьким мегаблоком (Щербаков, 2005). Тобто,  його локалізація є аналогічною до Коростенського плутону – обидва АРГК вкорінені у периферійні частини палеопротерозойських гнейсо-амфіболітових областей на межі з архейською апогранулітовою областю. Рамою для Корсунь-Новомиргородського плутону слугують складчасті утворення інгуло-інгулецької серії та кіровоградського комплексу, метаморфізовані в умовах амфіболітової фації 2.06-1.97 млрд р т (Геохронологія…, 2008). Як і у випадку з Коростенським плутоном, магматизм АРГФ в межах Інгульського мегаблоку відбувався в «анорогенних» умовах, не раніш, як за 200 млн р після завершення останніх орогенічних подій в регіоні. Так, подібно до Коростенського АРГК, формуванню Корсунь-Новомиргородського, передує вкорінення пізньорогенних калієвих гранітів – новоукраїнський комплекс за (Єсипчук та ін. 1990). Натомість, на площі Інгульського мегаблоку, досі не виявлені протоплатформні теригенні відклади, на манір топільнянських, пугачівських та овруцьких (Стратиграфічні розрізи.., 1985). Контакти Корсунь-Новомиргородського плутону з породами його «рами», по більшості, тектонічні з зонами катаклазу, мілонітизації, лужного метасоматозу, епідотизації та окварцювання (Кононов, 1960). Інтрузивні контакти з крупними ксенолітами вміщуючих порід, що місцями утворюють еруптивні брекчії, досліджені автором у природних та штучних відслоненнях в районі північно-західної межі плутону по р. Рось біля Корсунь-Шевченківського, на західному фланзі плутону в районі сс. В’язівок, Іскрене та Васильків, а також на східній границі плутону по р. Гнилий Ташлик в районі сс. Мала Смілянка, Тернівка та Попівка. В досліджених ксенолітах гнейсів та кристалосланців встановлені ознаки контактового метаморфізму піроксен- та амфібол-роговикової фацій. В породах Корсунь-Новомиргородського АРГК описані чисельні прояви контамінації та асиміляції матеріалу порід «рами». На підставі вивчення характеру залягання та геологічних співвідношеннь порід, а також аналізу ізотопних датувань, автором доведено, що складна композитна будова Корсунь-Новомиргородського плутону обумовлена «злиттям» кількох багатофазних гранітоїдних масивів з багатофазними габро-анортозитовими масивами, що супроводжувалося формуванням гібридних порід. Порівняно з Коростенським плутоном, у складі Корсунь-Новомиргородського зростає частка гранітів рапаківі глибинної фації, анхімономінеральних анортозитів, норитів та гібридних порід. Повністю зникають магматичні породи припокрівлевої,  субвулканічної та вулканічної фацій глибинності, що може свідчити про більший рівень ерозійного зрізу Корсунь-Новомиргородського АРГК. Граніти рапаківі утворюють два крупних масиви – Корсунь-Шевченківській та Шполянський. Як і у випадку Коростенського плутону, застигання головного об’єму обох гранітоїдних масивів, порушувалося вкоріненням додаткових, більш диференційованих інтрузій. Наприклад, на площі Шполянського масиву формування головної фази біотит-амфіболових рапаківі, супроводжувалося вкоріненням малих інтрузій сублужних біотитових лейкогранітів, а також чисельних жил аплітоїдних та апліт-пегматоїдних біотитових гранітів. Анортозитові породи та габроїди утворюють чотири крупних масиви: Новомиргородський, Смілянський, Городищенський та Межирічанський. Габро-анортозитові масиви також порушені додатковими диференційованими інтрузіями титаноносних норитів (монцоноритів) на манір Носачівської, а також дайками монцонітів та монцодіоритів. Характерною особливістю Корсунь-Новомиргородського АРГК є значний розвиток гібридних монцонітоїдних порід – монцоноритів, монцодіоритів, монцонітів та сієнітів. Як правило, гібридні породи розвинуті на контактах гранітів рапаківі з мезократовими габроїдами, демонструючи яскраві ознаки магматичного змішування гранітоїдного та базитового розплавів, що свідчать про можливість їх синхронного вкорінення. На контактах власне анортозитів з гранітами, явища гібридизму, як правило, відсутні. Замість того, звичайним є розвиток альбітитів та фенітоподібних лужних сієнітів метасоматичного походження. Натомість, саме в межах Корсунь-Новомиргородського плутону автором вперше досліджені типові інтрузивні контакти монцонітів з анортозитами. Так, в кар’єрі с. В’язівок виявлені невеликі субвертикальні дайки кварцових монцонітів та монцодіоритів, які проривають анортозитові породи, що є наочним свідченням магматичного, а не метасоматичного походження монцонітоїдів, як це вважалося попередниками (Бухарев, 1992; Кононов 1966). Постгранітних діабазових дайок, подібних коростенським, на площі Корсунь-Новомиргородського плутону досі не виявлено. Разом з тим, чисельні дайки сублужних діабазів та плагіопорфіритів з петрографічними та геохімічними рисами базитів АРГФ, формують потужні пояси субширотного та північно-західного простягання в східному та південному облямуванні Корсунь-Новомиргородського плутону. В дайці плагіоклазового порфіриту, що розтинає мігматити кіровогорадського комплексу в кар’єрі с. Мала Смілянка, автором вперше описані ксеноліти анортозитів корсунь-новомиргордського комплексу. Петрографічні та геохімічні особливості досліджених плагіопорфіритів свідчать про комагматичність з монцонітоїдами Корсунь-Новомиргородського АРГК. Ізотопний вік вкорінення інтрузій Корсунь-Новомиргородського плутону, 1.76-1.74 млрд р, визначений у [21], співпадає з другим етапом магматичної активності Коростенського плутону. Як і у випадку з Коростенським плутоном, базитовий та гранітоїдний магматизм чергувалися у часі. У послідовності вкорінення гранітоїдних масивів АРГФ встановлюються спільні особливості: першими формувалися амфіболові та біотит-амфіболові граніти, за ними – біотитові лейкограніти та аплітоїдні граніти. На відміну від Коростенського плутону, на площі Корсунь-Новомиргородського досі не виявлені типові мікроклін-альбітові рідкіснометалеві граніти. Глибинна будова Корсунь-Новомиргородського плутону є аналогічною Коростенському. Характерними є неглибокий рівень залягання гранулітового фундаменту, білякорова лінза на мантійному рівні, яка облямовується позитивним виступом межі М та прогнутою внутрішньо-мантійною межею (Ільченко, 2003).
  В пятому розділі «Петрографія, геохімія та мінерагенія Коростенського та Корсунь-Новомиргородського АРГК» викладені результати виконаних автором мінералого-петрографічних та геохімічних досліджень, які включають докладну характеристику речовинного складу домінуючих плутонічних представників АРГФ, а також їх вулканічних та жильних аналогів. Серед плутонічних утворень описані рапаківі та рапаківіподібні граніти, анортозитові породи, титаноносні габроїди, а також гібридні породи монцоніт-сієнітового складу. В петрографічному складі вулканітів розрізняються палеотипні трахіріоліти, трахібазальти та трахіандезибазальти. Їх жильними аналогами та похідними є граніт-порфіри та мікрограніти, аплітовидні та пегматоїдні граніти, сублужні діабази та плагіоклазові порфірити.
  Гранітоїди АРГФ складають головний об’єм Коростенського та Корсунь-Новомиргородського плутонів. Це гранітоїдні породи сублужного ряду, які представлені родинами сублужних гранітів, сублужних лейкогранітів та граносієнітів. Автором виділяються наступні різновиди гранітоїдів АРГФ: біотит-амфіболові рапаківі та рапаківіподібні граніти, біотитові рапаківіподібні лейкограніти, біотитові граніт-порфіри та аплітовидні граніти, мікроклін-альбітові Li-F-рідкісно-металеві мікрограніти та граніт-порфіри. Найбільш поширені у складі обох українських плутонів АРГФ біотит-амфіболові рапаківі та рапаківіподібні граніти, які вкорінені в головну інтрузивну фазу всіх досліджених автором масивів рапаківі. Структурно-текстурні особливості біотит-амфіболових гранітів свідчать про неевтектоїдний склад та контамінованість материнських розплавів оточуюючими породами, а також про участь в їх форуванні явищ фракційної кристалізації, часткового оплавлення та реакційної взаємодії мінеральних фаз з розплавом.  Типові рапаківі виборгітового типу з яскравими крупно-овоїдними та маргінаційними структурами широко розповсюджені лише в межах Корсунь-Новомиргородскього АРГК. Для Коростенскього АРГК, за винятком окремих ділянок Малинського масиву, більш характерні дрібно- та середнь-овоїдні рапаківі, а також рапаківіподібні граніти. В рапаківіподібних гранітах, на відміну від власне рапаківі, маргінаційно-овоїдні структури виявлені недостатньо виразно або, взагалі, відсутні. Вміст овоїдів в них незначний, вони гірше відособлені в загальній масі породи і лише деякі з них мають плагіоклазові оболонки, часто недорозвинені. З рапаківі їх споріднюють спільні особливості речовинного складу та мікроструктури. І для рапаківі і для рапаківіподібних гранітів властивими є лужно-польовошпатовий склад зі звичайним переважанням мікропертитового K-Na польового шпату над плагіоклазом, високо-залізисті парагенезиси мафічних мінералів та специфічна акцесорна мінералізація. Кількісний мінеральний склад біотит-амфіболових гранітоїдів Коростенського та Корсунь-Новомиргородського АРГК представлений: K-Na польовим шпатом (41-62%), плагіоклазом (10-26%), кварцом (15-38%), амфіболами (1-8%), біотитом (0-5%), клінопіроксеном (0-2%) та фаялітом (0-2%). К-Na польовий шпат (Or61-91Ab9-38An0-2) може бути представленим як ортоклаз-пертитом, так і мікроклін-пертитом, навіть в одній породі. Основність плагіоклазу змінюється від олігоклазу (Аn13-30) до альбіт-олігоклазу і альбіту (Аn5-10). Вміст кварцу коливається від 15-20% в граносієнітах, до 35-38% в сублужних лейкогранітах. Найбільш звичайні цифри 20-25%. Парагенезиси мафічних мінералів, окрім гастингситової рогової обманки (XFe=0.82-0.99) та залізистого біотиту (XFe=0.91-0.98), звичайно включають фаяліт (Fa98-99), ферогеденбергіт (Wo41-43En2-8Fs50-55), фероактиноліт (XFe=0.92-0.96) та грюнерит (XFe=0.80-0.98). Плагіоклаз-амфіболовий геотермометр дає температури кристалізації 610-860оС. Вміст титану в біотитах відповідає температурам кристалізації 575-639оС. Звичайними акцесорними мінералами біотит-амфіболових рапаківі та рапаківіподібних гранітів є циркон, ільменіт, апатит, флюорит, ортит, сфалерит та пірит. Ксеноліти в гранітоїдах АРГФ УЩ представлені ксенолітами базитів АРГФ, ксенолітами порід складчастого облямування плутонів АРГФ, ксенолітами порід протоплатформного чохла. Показовою є відсутність більш глибинних нижньокорових ксенолітів. Біотит-амфіболові рапаківі і рапаківіподібні граніти АРГФ УЩ мають типові геохімічні риси внутрішньо-плитних анорогенних гранітів А-типу. Окрім підвищеної лужності та високої загальної залізистості, для них характерні підвищений, відносно середнього для гранітоїдів, вміст K2О, F, Rb, Ga, Zr, Hf, Th, U, Zn, TR, але низький вміст CaО, MgО, Al2О3, P2О5, Sr. Концентрації рідкісноземельних елементів в сотні разів перевищують хондритові зі звичайним збагаченням легкими лантаноїдами відносно важких і негативною європієвою аномалією. Ізотопні відношення 87Sr/86Sr=0.714 та ?Nd= -2.0 (Богатіков та ін., 1984; Богатіков та ін., 1988) свідчать про корове джерело магмогенерації. Хімічний склад материнських розплавів частково зафіксований в крайових, припокрівлевих та жильних фаціях біотит-амфіболових гранітів Коростенського АРГК [23]. Порівняно з середнім складом верхньої континентальної кори, вони збагачені SiO2, K, Rb, Zr, Y, Nb, Ta, TR (крім Eu), Hf і збіднені Tі, P, V, Ni, Sr. Графіки розподілу несумісних мікроелементів характеризуються чотирма виразними негативними аномаліями – Ba, Sr, P та Ті. Дещо більш диференційований склад мають біотитові рапаківіподібні лейкограніти, які входять до складу додаткових інтрузій в межах Малинського, Червоноармійського, Народицького та Шполянського масивів рапаківі. Їх жильними аналогами є біотитові граніт-порфіри, мікрограніти, аплітоїдні та апліт-пегматоїдні граніти. Найбільш диференційованим мінеральним та хімічним складом характеризуються жили мікроклін-альбітових Li-F-рідкісно-металевих мікрогранітів і граніт-порфірів, які досі зустрінуті лише на площі Коростенського плутону. Їх кількісний мінеральний склад представлений альбітом (42-49%), мікроклін-пертитом (23-24%), кварцом (24-27%), цинвальдитом та протолітіонітом (3-6%), флюоритом та топазом (до 2-3% кожного). У складі акцесоріїв, поруч зі звичайними ільменітом та цирконом, з’являються рутил, каситерит та колумбіт. Порівняно з рапаківі,  мікроклін-альбітові граніти збагачені SiO2, F, Rb, Сs, Ga, Sn, W, Nb, Ta, але збіднені TiO2, FeO, MgO, MnO, CaO, Ba, Sr, Zr, Hf, La, Ce. Рідкісні землі демонструють рівень дещо нижчий, ніж в рапаківі, без збагачення легкими лантаноїдами, але з ще більш виразним європієвим мінімумом. Автором прогнозується, що з площами розвитку біотитових рапаківіподібних лейкогранітів, похідними яких є мікроклін-альбітові гранітоїди, може бути пов’язане рідкісно-металеве та поліметалеве зруденіння гідротермального та грейзенового типів. При цьому, пошукові роботи рекомендовано орієнтувати на виявлення апогранітних навколотріщинних метасоматитів – грейзенів, альбітитів, мікроклінітів та інших, подібних польовошпатовим та лужним метасоматитам Сущани-Пержанської зони.
   Анортозитові породи АРГФ найбільш розповсюджені серед базитів АРГФ УЩ. Вони складають головний об’єм габро-анортозитових масивів Коростенського та Корсунь-Новомиргородського АРГК. Це лейкократові суттєво-плагіоклазові породи, серед яких розрізняються анхімономінеральні анортозити, габро-анортозити та лейкогабронорити (лейконорити). Найбільш розповсюджені помірно-лейкократові відміни габро-анортозитів, лейкогаброноритів та лейконоритів з вмістом плагіоклазу 70-90%. Частка власне анортозитів у складі більшості досліджених габро-анортозитових масивів є незначною. Структурно-текстурні особливості анортозитових порід свідчать про їх кумулятивно-магматичне походження. Це крупно- до гігантозернистих породи. Як правило, мономінеральні та анхімономінеральні анортозити є найбільш грубозернистими і характеризуються алотріоморфною мікроструктурою з елементами гіпідіоморфної та вінцевої в межах ділянок збагачених на кольорові мінерали. В плагіоклазах анортозитів проявлені ознаки магматичного дроблення – протоклазу. Для  габро-анортозитів більш характерна гіпідіоморфнозерниста  субофітова мікроструктура. В інтерстиціях крупних призматичних кристалів плагіоклазу знаходяться менші за розмірами ксеноморфні зерна мафічних мінералів, які, місцями, формують агрегатні скупчення.  Для таких скупчень характерні первинні вінцеві структури обростання піроксенів навколо олівінів, а також структури субсолідусного розпаду та інверсії піроксенів. Кількісний мінеральний склад анортозитових порід Коростенського та Корсунь-Новомиргородського АРГК представлений: плагіоклазом (72-97%), піроксенами (0-26%), олівіном (0-22%), ільменітом та титаномагнетитом (0-5%), K-Na польовим шпатом (0-11%), кварцом (0-3%), біотитом (0-2%). В акцесорних кількостях звичайно присутні апатит, циркон, баделєїт, пірит та піротин. Локально розвинені вторинні глинясті мінерали, серицит, преніт, кліноцоїзит, епідот, карбонати, актиноліт, хлорит, ідингсит, тальк. Плагіоклаз характеризується помірною основністю (An46-62), поруч з лабрадором нерідкісно зустрічається й андезин. Піроксени представлені низькоглиноземистим гіперстеном та інвертированим піжонітом (XFe=0.44-0.54, Al2O3=0.5-0.7%), а також підпорядкованим авгітом (XFe=0.38-0.46). Двопіроксеновий геотермометр визначає субсолідусні температури кристалізації 780-840оС. Хімічний склад олівіну відповідає гіалосидериту або гортоноліту (XFe=0.43-0.59). Для ільменіту властиві майже стехіометричний склад Ilm94-95Hem3-4Py1-2Gk0-1 та гомогенна будова. Титаномагнетит, навпаки, проявляє широке різноманіття пластинчастих та гратчастих структур розпаду, з орієнтованими ламелями ексолюційного ільменіту в магнетитовій матриці. Навколо зерен Fe-Ti оксидно-рудних мінералів можуть формуватись реакційні оболонки, складені червоно-коричневим біотитом (XFe=0.43-0.59), підвищений вміст титану в якому відповідає температурам кристалізації 685-748оС. Проаналізований автором хімічний склад K-Na польових шпатів (Or78-97Ab2-18An1-3) дав змогу визначити температури їх кристалізації, які виявилися доволі високими 750-825oС, що ставить під сумнів загальноприйняту думку про постмагматичне походження цього мінералу. Петрографічний склад ксенолітів в анортозитових породах свідчить про більш глибинну магмогенерацію, порівняно з гранітоїдами АРГФ. Так, крім включень верхньо-корових порід, представлених ксенолітами складчастих утворень тетерівської та інгуло-інгулецької серій, а також ксенолітами субплатформних відкладів пугачівської товщі, анортозитові породи АРГФ містять також ксеноліти більш глибинних нижньо-корових кристалічних порід – «древніх анортозитів», віднесених автором до  давньої орогенічної АМЧГ асоціації. Геохімія анортозитових порід АРГФ має ряд специфічних особливостей, які розглянуті в авторських публікаціях [3, 18]. За співвідношенням SiO2–(Na2O+K2O), більшість анортозитів та габро-анортозитів АРГФ УЩ потрапляють у поле невизначеності на межі основних та середніх порід нормальної та підвищеної лужності. Порівняно з анортозитами, розшарованих базитових інтрузій, вони містять більше SiO2, Na2O, K2O, але менше – Al2O3, CaO, що пов’язане з помірною основністю плагіоклазу та присутністю модального калішпату. Підвищений вміст мафічних силікатів, ільменіту та апатиту обумовлюють підвищені, відносно середніх для статиформних анортозитів, концентрації FeO, MgO, TiO2, P2O5. Помітне переважання FeO над MgO визначається підвищеною залізистістю мафічних мінералів. Вміст рідкісних та розсіяних елементів в анортозитових породах АРГФ, як і вміст головних елементів, віддзеркалює їх суттєво-плагіоклазовий склад. Порівняно з кларками для базитів, вони збагачені  P, K, Ga, Sr, Ba, Eu,  але збіднені V, Mn, Co, Ni, Cu, Zn, As, Rb, Y, Zr, Nb, TR, Ta, Th, U. Рідкісноземельні елементи характеризуються «анортозитовим» типом розподілу – сумарний вміст в 20-25 разів перевищує хондритовий, характерні збагаченість легкими лантаноїдами, порівняно з важкими (La/Ybn=8-10) та позитивна європієва аномалія (Eu/Eu*=1.89-2.2). Визначені у роботі [9] ініціальні відношення 87Sr/86Sr=0.7036 та ?Nd=-0.7-(+0.2) в найбільш типових анортозитових породах Коростенського АРГК, вказують на змішане мантійно-нижньокорове магматичне джерело. Порівняно з середнім складом нижньої континентальної кори, анортозитові породи коростенського комплексу збагачені Al2O3, Na2O, Ti, K, P, Sr, Ba, Rb, легкими TR,  але збіднені FeO, MnO, MgO, V, Ni, Cu, Y, Cs, Ta, Pb, Th, важкими TR. Графіки розподілу несумісних мікроелементів характеризуються виразними позитивними аномаліями Р та Ті і, менш виразними, негативними аномаліями Th та Ta. На підставі геологічних, мінералого-петрографічних та геохімічних даних автор робить висновок про відсутність прямого генетичного зв’язку на кшталт «кристалічний решток – комплементарний залишковий розплав» між анортозитовою та гранітоїдною складовими АРГФ. В мінерагенічному відношенні анортозитові породи АРГФ розглядаються автором як одне з найбільш важливих джерел постачання ільменіту в розсипища, що асоціюють з українськими плутонами АРГФ. В перспективі анортозитові породи можуть стати потенційною глиноземистою сировиною, а також джерелом вилучення Sr, Ga та Eu.
  Титаноносні габроїди АРГФ звичайно входять до складу невеликих диференційованих інтрузій, вкорінених, переважно, в габро-анортозитові масиви Коростенського та Корсунь-Новомиргородського комплексів. Це, плагіоклаз-піроксенові, плагіоклаз-олівін-піроксенові та плагіоклаз-олівінові породи з підвищеним вмістом Fe-Ti оксидно-рудних мінералів. Їх петрографічний склад змінюється від олівінових габро до габроноритів, норитів та троктолітів. В межах Коростенського плутону найбільш розповсюджені інтрузії титаноносних олівінових габро та троктолітів, прикладами яких є Федорівська, Кропивенська, Рижани-Паромівська, Видибірська, Стремигородська, Давидківська та ін [12-13, 24]. Меншим розповсюдженням користуються інтрузії титаноносних норитів та габроноритів – Пенізевицька, Торчинська, Рудня-Базарська [14, 20, 28]. На Корсунь-Новомиргородському плутоні, навпаки, найбільш розповсюджені інтрузії титаноносних норитів, на манір Носачівської. Для всіх досліджених титаноносних інтрузій властива магматична розшарованість різного масштабу, яка виявляється наявністю кумулятивних шарів, в різній мірі збагачених піроксенами, олівіном, ільменітом, титаномагнетитом та апатитом. Як правило, переважаючі прошарки мезократових габроїдів, з вмістом мафічних мінералів 35-65%, чергуються з підлеглими лейкократовими (10-35% мафічних) і меланократовими (65-95% мафічних). Частка ультрамафітів в розрізах титаноносних інтрузій, звичайно, є найменшою. Мікроструктури титаноносних габроїдів типово кумулятивні: гіпідіоморфнозернисті. У меланократових габроїдах олівін та піроксен є кумулятивними фазами і тому проявляють частковий ідіоморфізм по відношенню до плагіоклазу. У лейкоратових відмінах габроїдів, навпаки, плагіоклаз проявляє  ідіоморфізм по відношенню до мафічних силікатів, тобто є кумулятивною фазою. Головні породоутворюючі мінерали титаноносних габроїдів, як правило, мають більш диференційований склад – плагіоклаз менш основний, натомість, піроксени та олівін більш залізисті, порівняно з відповідними мінералами анортозитових порід [41]. Вміст Fe-Ti оксидно-рудних мінералів нерідкісно сягає 10-20%. Головну роль серед них, звичайно, грає ільменіт, менш розповсюджені титаномагнетит та ульвошпінель. Концентрації апатиту часто також мають промисловий характер. Звичайними є постійна присутність калієвого польового шпату та титанистого біотиту. Найбільш загальними особливостями хімічного складу титаноносних габроїдів є збагаченість Na2О, K2О, FeО, MnО, TiО2, P2О5, V, але збідненість MgО, Ni, Cr, порівняно з середнім складом габроїдів інших формаційних типів [41]. Ініціальні відношення 87Sr/86Sr=0.70336 є меншими, порівняно з анортозитовими породами, а відношення ?Nd=-0.8-(-1.4) – найменші, серед встановлених для базитів коростенського комплексу [9], припускаючи нижньокорове магматичне джерело. 
  Гібридні породи АРГФ розвинені, переважно, в області контактів габро-анортозитових масивів з рапаківі та рапаківіподібними гранітами, де тяжіють до крайових габроїдних інтрузій, що облямовують більшість габро-анортозитових масивів Коростенського та Корсунь-Новомиргородського АРГК. Однак, зустрічаються й самостійні інтрузивні тіла гібридних порід, вкорінені в центральні частини габро-анортозитових масивів. За структурно-текстурними особливостями, мінеральними парагенезисами та хімічним складом гібридні породи займають проміжне положення між габроїдами та гранітоїдами АРГФ. Це лейкократові плагіоклаз-лужнопольовошпатові породи з помірним, до малого, вмістом кварцу або й без нього, серед яких звичайно розрізняються монцоніти, габро-монцоніти та сієніти. Частина з них відповідають іноземним назвам – мангерит, йотуніт та кенталеніт. Всупереч уявленням (Кононов, 1966; Личак, 1983; Бухарев, 1992) про метасоматичний генезис гібридних порід, автор дисертації відстоює думку про те, що їх походження пов’язане з явищами гібридизму – магматичного змішування (magma mingling) базитового та гранітоїдного розплавів в напіврідкому стані. Кількісний мінеральний склад монцонітів та габро-моцонітів Коростенського та Корсунь-Новомиргородського плутонів представлений: плагіоклазом (34-47%), K-Na польовим шпатом (11-34%), кварцом (0-15%), піроксенами (7-22%), амфіболами (0-13%), олівіном (0-6%), біотитом (до 3%) та ільменітом (до 5%). В гібридних сієнітах зростає вміст лужних польових шпатів (47-55%), за рахунок зменшення вмісту плагіоклазу (27-33%). Хімічний склад плагіоклазів змінюється від андезин-лабрадору Or2-3Ab46-50An47-51 – в габро-монцонітах, до андезину Or1-3Ab58-68An30-39 – в монцонітах. Найменшою основністю An26-30, звичайно, характеризуються плагіоклази з гібридних сієнітів, що зближує їх з гранітами рапаківі. Подекуди, і в монцонітах основність плагіоклазу може зменшуватись до олігоклазу An24-28. Натомість, в ядрах поодиноких фенокристів вона, навпаки,  зростає до An48- ?51. K-Na польові шпати  гібридних порід Or75-87Ab13-23An1-4, подібно до польових шпатів з рапаківі та рапаківіподібних гранітів, характеризуються високим вмістом альбітової складової. Кварц характерний не для усіх гібридних порід. Поруч з кварцовими монцонітами та сієнітами зутрічаються й безкварцові відміни. Піроксени монцонітів та габро-монцонітів представлені інвертованим піжонітом (XFe=0.63-0.81) та авгітом (XFe =0.52-0.71), помітно більш залізистими, порівняно з піроксенами габроїдів. В гібридних сієнітах присутній клінопіроксен ферогеденбергітового складу (XFe=0.92-0.99). Рогова обманка, звичайно, кількісно підпорядкована піроксенам, в багатьої випадках вона, взагалі, відсутня. Її залізистість (XFe)  закономірно збільшується від 0.76 – в монцонітах до 0.93-0.99 – в гібридних сієнітах. Олівін, також зустрічається не в усіх різновидах гібридних порід. Залізистість олівінів зростає від 0.81-0.82 в габро-монцонітах до 0.93-0.94 в монцонітах, сягаючи максимуму XFe=0.98 в сієнітах. Так само зростає залізистість біотитів від 0.42-0.52 – в габро-монцонітах,  до 0.71-0.72 в монцонітах. Звичайними акцесорними мінералами гібридних монцонітів та сієнітів є апатит та циркон. Їх вміст може сягати промислових концентрацій. До циркону подекуди долучається й баделєїт. Автор вважає, що гібридні породи разом з гранітоїдами АРГФ слугують головним джерелом постачання циркону в розсипища України. При вмісті SiO2, проміжному між притаманним гранітоїдам та базитам АРГФ, сумарна лужність в гібридних породах сягає гранітної, а в деяких випадках і перевищує. Але коефіцієнт агпаїтності (K+Na)/Al завжди менший за одиницю, що віддзеркалює відсутність в їх складі фельдшпатоїдів, лужних піроксенів та амфіболів. Сумарна залізистість Fe/(Fe+Mg) змінюється в межах 0.70-0.95, віддзеркалюючи високодиференційований залізистий склад мафічних мінералів гібридних порід. Порівняно з середнім складом монцонітів інших формаційних типів, монцоніти АРГФ УЩ, містять більше TiO2, FeO та Р2О5, але менше MgO та CaO, за умов близького вмісту SiO2. Порівняно з кларками для середніх порід, вони збагачені P, Ti, Co, Sr, Zr, Nb, Ta, Mo, Ba, Hf, але збіднені Rb, Pb, Th. Вміст рідкісних земель в монцонітах у 110-140 разів перевищує хондритовий з помітним переважанням легких лантаноїдів та слабкою негативною європієвою аномалією. Ізотопні відношення 87Sr/86Sr=0.70187-0.70334 та ?Nd=-1.2-(-1.4) свідчать про нижньокорове магматичне джерело. Порівняно з середнім складом нижньої континентальної кори, гібридні породи збагачені всіма несумісними елементами, за виключенням Sr. Загалом, концентрації несумісних елементів в них наближуються до рівня, властивого гранітоїдам АРГФ але, на відміну від останніх, в них відсутні негативні аномалії Ва, Ti та Р. Для розподілу мікроелементів в монцонітах визначальними є позитивна аномалія Р і негативні – Та та Sr, які зближують їх з габроїдами АРГФ.
  Вулканічні та субвулканічні аналоги АРГФ УЩ представлені палеотипними трахіріолітами, трахібазальтами та трахіандезибазальтами. У вигляді потужних ефузивних та пірокластичних покривів вони входять до складу збраньківської світи, що залягає в нижній частині Овруцької та Вільчанської западин, закладених в північній частині Коростенського плутону. Розповсюджені майже по всій площі Коростенського плутону, дайки кварцових порфірів, сублужних діабазів та плагіоклазових порфіритів, які колись являли підводячі канали вулканічних вивержень тріщинного типу, свідчать про більш широкий ареал вулканізму АРГФ в минулому. Палеотипні трахіріоліти збраньківської світи являють собою вулканічні аналоги гранітоїдів АРГФ. Їх характерною петрографічною рисою є дрібнопорфірова криптова структура з елементами кристалокластової та початкової овоїдної. Чисельні вкрапленики негратчастого мікроклін-пертиту та кварцу підлягають магматичному дробленню та оплавленню. Для фенокристів K-Na польового шпату звичайними є пойкілітові мікроструктури з включеннями серицитизованого плагіоклазу та кварцу. Значне переважання K-Na польового шпату над олігоклазом в парагенезисі вкраплеників визначає сублужний калієвий склад трахіріолітів, споріднюючи їх з рапаківі та рапаківіподібними гранітами. На спорідненість з рапаківі вказують також висока залізистість постеріорних мафічних мінералів та ільменіт-циркон-апатит-флюоритова акцесорна мінералізація. Досліджені автором трахіріоліти Овруцької та Вільчанської западин являють собою переважно палеотипні породи, помітно перетворені постмагматичними процесами, що призвели до неоднорідної аргілізації, мусковітизації, альбітизації та окварцювання. Вкрапленики польових шпатів звичайно заміщуються альбітом, серицитом та каолінітом, підпорядковані мафічні мінерали – хлоритом. Загальна маса, в минулому – склувата або напівсклувата, зараз перетворена на кварц-польвошпатовий мікрофельзитовий агрегат. Для хімічного складу трахіріолітів овруцької серії, крім підвищеної калієвої лужності та високої загальної залізистості, характерними є підвищений, відносно середнього для кислих порід, вміст K2О, Rb, Ga, Zr, Hf, Y, Nb, Th, Zn, TR, але низький вміст CaО, MgО, Al2О3, P2О5, Sr, V, Co. Концентрації рідкісноземельних елементів, як і у випадку рапаківі, в сотні разів перевищують хондритові з характерним збагаченням легкими лантаноїдами та добре виявленою негативною європієвою аномалією. Ізотопні відношення 87Sr/86Sr=0.715718 та ?Nd= -0.9, перераховані автором за (Шумлянський та Богданова, 2009), свідчать про корове магматичне джерело трахіріолітів овруцької серії. Палеотипні трахібазальти та трахіандезибазальти, прояви яких досліджені автором в районі сс. Бондарі та Ставки, являють собою субвулканічні аналоги габроїдів та габро-монцонітів Коростенського АРГК, відповідно. З ними споріднені чисельні дайки сублужних діабазів та плагіопорфіритів, які асоціюють з плутонами рапаківі та є жильними похідними базитів АРГФ. Їх індикаторними петрографічними особливостями є: добра збереженість первинно-магматичних структур, широкі варіації ступеня кристалічності, присутність як афірових, так і порфірових різновидів, майже мономінеральний плагіоклазовий парагенезис вкраплеників, помірна основність плагіоклазів у вкраплениках і в загальній масі, звичайна присутність лужних польових шпатів у загальній масі, високозалізистий олівін-ільменіт-авгітовий парагенезис первинних мафічних мінералів, циркон-апатитова акцесорна мінералізація, мінливий ступінь низькотемпературних постмагматичних перетворень. Особливостями хімізму досліджених трахібазальтів та трахіандезибазальтів, крім сублужного складу, приналежності до калій-натрієвої серії та високої залізистості, є підвищений, порівняно з середнім для базитів, вміст TiО2, FeО, K2О, P2О5 Ba, Sr, Rb, La, Ce і, натомість, понижений вміст CaО, MgО, Ni, Cr, V, Co, Cu. Концентрації рідкісноземельних елементів, як і у випадку з габроїдами АРГФ, в 100-150 разів перевищують хондритові, з характерним збагаченням легкими лантаноїдами та мінливим характером  європієвої аномалії. Порівняно з вірогідним нижньокоровим магматичним джерелом, досліджені трахібазальти та трахіандезибазальти характеризуються збагаченням всіма несумісними елементами, за виключенням Sr. Крім зазначеної стронцієвої аномалії, трахібазальти та трахіандезибазальти характеризуються різкими негативними аномаліями Ba та Ta, а також позитивною аномалією Р. Автором доведено бімодальність складу вулканітів АРГФ. Так, вміст кремнезему змінються від 40-58% SiO2 – в трахібазальтах та трахіандезибазальтах до 70-77% SiO2 – в трахіріолітах, з явним розривом в області 58-70% SiO2. Наявність цього розриву підтверджується даними по дайковим та жильним породам АРГФ. Таким чином, вулканічні, дайкові та жильні породи, які повинні ілюструвати склад вихідних розплавів АРГФ, на відміну від плутонічних, не утворюють безперервного ряду при переході від основних до кислих представників. Це зайвий раз підтверджує висновок автора про відсутність прямого генетичного звязку між гранітоїдною та базитовою складовими АРГФ.
  У шостому розділі «Нетипові прояви АРГФ на Українському щиті» наведені результати виконаної автором формаційної типізації окремих проявів субплатформного магматизму УЩ, для яких раніш припускалася спорідненість з АРГФ. Для визначення їх формаційної приналежності використані уточнені індикаторні риси АРГФ УЩ: тектонічна позиція, геологічний вік, фаціальний та петрографічний склад, мінералого-петрографічні та геохімічні особливості. Автором доводиться приналежність до АРГФ Південно-Кальчицького комплексу. Натомість, спорідненість з АРГФ Реутського комплексу, заперечується. Південно-Кальчицький комплекс (ПКК) Приазовського мегаблоку УЩ включає два інтрузивні масиви сублужних гранітоїдів та сієнітів – Володарський та Кременевський, приурочених до межі архейської грануліто-гнейсової області Центрального Приазов’я з палеопротерозойськими автохтонними гранітоїдами Східного Приазов’я (Кривдік та ін., 2010). Субплатформний характер вкорінення ПКК визначається січним положенням його інтрузій, по відношенню до всіх більш давніх орогенних структур регіону, відсутністю проявів складчатості та регіонального метаморфізму в породах комплексу, а також їх ізотопним віком. Інтрузії ПКК проривають давній кристалічний фундамент, складений метаморфічними породами західно- та центрально-приазовської серії, датованими (Геохронологія..., 2008) у 2.70 та 2.14 млрд р, відповідно. Ізотопний вік порід ПКК 1.79-1.80 млрд р (Геохронологія..., 2008) співпадає з віком ранніх фаз вкорінення Коростенського АРГК Українського щита. Спорідненість з АРГФ доводиться характерною петрографічною асоціацією сублужних гранітів, граносієнітів та кварцових сієнітів ПКК з анортозитовими породами, титаноносними габроїдами, піроксеновими монцонітами та роями діабазових дайок сублужного складу. На відміну від інших українських АРГК, у складі ПКК переважають кварцові сієніти та граносієніти, серед яких розрізняють біотит-амфіболові та фаяліт-авгітвмісні різновиди. Частка сублужних біотит-амфіболових гранітів є меншою. Помітне місце займають піроксенові монцоніти та монцогабро. Анортозитові породи – андезиніти, мають підпорядковане значення. Описані також рідкісні титаноносні олівінові мелагабро та ультрамафіти сублужного складу. Серед гранітоїдів ПКК досі не знайдені класичні овоїдні рапаківі. Але, граносієніти та сублужні граніти цього комплексу, за особливостями мінерального та хімічного складу, а також геохімічною спеціалізацією, подібні до гранітоїдів формації рапаківі, на що вже давно звертали увагу (Кривдік та Ткачук, 1990). Найбільш показовими є: 1) стійке переважання K-Na польового шпату над плагіоклазом; 2) високозалізистий біотит-амфіболовий парагенезис мафічних мінералів, який майже повністю заміщує фаяліт-авгітовий парагенезис, притаманний для сієнітів; 3) ільменіт-апатит-циркон-флюоритова акцесорна мінералізація; 4) підвищена загальна лужність, висока калієвість та сумарна залізистість гранітоїдів ПКК. Хімізм головних породоутворюючих мінералів з гранітоїдів цього комплексу також має риси,  які є індикаторними для породоутворюючих мінералів з рапаківі – підвищений вміст альбітового міналу у складі K-Na польових шпатів, високозалізистий анітовий склад біотиту, ферогастингситовий склад рогової обманки.
  Реутський (Дрокійський) комплекс представлений однойменним масивом сублужних гранітів, площею більш, ніж 1200 км2, розбуреним на південно-західному схилі УЩ в межах Дністерсько-Бузького мегаблоку  (Жеру, 1972; Митрохин, 2009). На всій площі розповсюдження цей комплекс перекритий фанерозойськими осадовими відкладами платформного чохла і ніде не відслонюється на денну поверхню. Попередниками реутський комплекс розглядався як один з представників АРГФ УЩ (Колосовська та ін., 1992; Щербаков, 2005). В дисертації автором вперше наводяться докази іншої формаційної приналежності цього магматичного комплексу [43]. На відміну від типових проявів АРГФ УЩ, реутський комплекс вкорінений в давній грануліто-гнейсовий фундамент поза меж з протерозойськими гнейсо-амфіболітовими областями. Рамою для інтрузивних утворень реутського комплексу слугують палеоархейські піроксенові гнейси та кристалосланці дністерсько-бузької серії, а також граніти та мігматити бердичівського комплексу палеопротерозойського віку. Контактовий вплив на породи рами проявлений в ореолах мусковітизації, турмалінізації та андалузитизації (Жеру, 1976), незвичайних, як для екзоконтактів інтрузій АРГФ. Значна контамінованість ксенолітами вміщуючих порід, розповсюдженість флюїдально-директивних текстур та структур катаклазу також відрізняють гранітоїди Реутського масиву від типових рапаківі. Описані М.І. Жеру флюїдально-директивні текстури характеризуються субвертикальним заляганням, виражаючись у обтіканні порфірокластів польового шпату шліроподібними смугами кварц-польовошпат-біотитового складу, тобто мають накладене тектонічне походження. Незвичайною, як для гранітів формації рапаківі, є й повна відсутність асоціюючих базитів та гібридних порід. Ні анортозитів з сублужними габроїдами та монцонітами, ні роїв діабазових дайок на площі Реутського масиву та в його оточені досі не виявлено. Головними петрографічними представниками реутського комплексу є сублужні біотитові та біотит-амфіболові граніти з гастингситом та фаялітом (Жеру, 1987). Овоїдні та маргінаційні структури для них не характерні. Загалом серед реутських гранітів присутні порфіровидні відміни, але мегакристи в них представлені не мікроклін-пертитом, а плагіоклазом. Мафічні мінерали відрізняються більш широким діапазоном залізистості, порівняно з рапаківі. Поруч з високозалізистими біотитами та амфіболами  присутні й відносно магнезіальні. Специфічною є й акцесорна мінералізація гранітоїдів реутського комплексу, що за (Жеру, 1976) представлена сфеном, турмаліном, епідотом, магнетитом. Натомість, хімічний склад реутських гранітів відповідає калієвим гранітоїдам А-типу, що й залучалося попередниками у якості головного доказу їх спорідненості з рапаківі. 
  У сьомому розділі «Аналіз просторово-вікової розповсюдженості та складу докембрійських анортозит-гранітоїдних комплексів поза межами УЩ»  узагальнені сучасні дані про регіональну розповсюдженість, геологічний вік, фаціальний та петрографічний склад найбільш типових проявів анортозит-рапаківігранітної та анортозит-мангерит-чарнокіт-гранітної (АМЧГ) магматичних асоціацій докембрію, що дало можливість автору переглянути та суттєво уточнити об’єм та індикаторні особливості цих формаційних типів [16-17]. Всупереч уявленням (Emsly, 1991) автором відстоюється думка про геотектонічну та генетичну розмежованість магматизму АРГ та АМЧГ асоціацій, яка доводиться різницею в характері локалізації, формах залягання, умовах вкорінення, ступені метаморфізму та речовинному складі відповідних магматичних комплексів. На відміну від попередніх зведень I.Haapala, O.T.Ramo та А.М.Ларина, до АРГФ автором віднесені лише ті магматичні комплекси, де достовірно встановлена асоціація рапаківі та рапаківіподібних гранітів з близькими за віком субплатформними анортозитами або спорідненими з ними лейкократовими габроїдами. Класичними проявами АРГФ поза межами України є магматичні комплекси Фінляндії, європейської частини Росії, Карелії та Латвії (Велікославинський та ін., 1978). Менш відомі АРГК Швеції, Польщі, Естонії, Гренландії, Канади, США, Бразілії, Ботсвани, Судану, Китаю, Східного Сибіру та Антарктиди. Є також відомості про наявність масивів рапаківі в Венесуелі, Гайані, Індії та Австралії, але асоціюючих з ними анортозитів там досі не виявлено (Ramo and Haapala, 1993). Таким чином прояви АРГФ присутні на всіх континентах Землі. Інтрузії АРГФ тяжіють до окраїн давніх платформ, де, сумісно з роями діабазових дайок та вулканогенними товщами сублужного складу, формують протяжні пояси анорогенного магматизму (Велікославинський та ін., 1980; Митрохин, 2008). Більшість АРГК залягають в межах стабілізованих у палеопротерозої блоків кристалічного фундаменту давніх платформ. В окремих провінціях встановлюється приуроченість комплексів АРГФ до меж протерозойських блоків з архейськими. Переважна більшість АРГК знаходиться у північній півкулі, де концентрується в межах лавразійської групи давніх платформ – Східно-Європейської, Північно-Американської та Сибірської. Саме у північній півкулі розташовані найбільш типові комплекси АРГФ, які формують шість регіональних петрографічних провінцій: Українську, Прибалтійську, Лабрадорську, Сибірську, Центрально-Американську та Гренландську [22, 25]. Автором доведено, що виокремлені провінції різняться не лише за географічним положенням, а й за часом тектонічної стабілізації, віком вкорінення та особливостями речовинного складу конкретних магматичних комплексів АРГФ [22]. Більшість відомих масивів рапаківі мають протерозойський вік, але зустрічаються також архейські, палеозойські та, навіть, кайнозойські (Larin, 2009). Однак, лише протерозойські рапаківі характеризуються глобальною географічною розповсюдженістю, величезними розмірами інтрузивних тіл та асоціацією з анортозитовими породами. Для аналізу вікової розповсюдженості комплексів АРГФ, узагальненого у роботі [22], використані результати U-Pb ізотопних датувань акцесорних мінералів з порід формації, опублікованих в світовій літературі за останні 25 років. При цьому враховані, переважно, конкордантні датування, а також датування з незначним ступенем дискордантності. Встановлено, що ізотопний вік типових проявів АРГФ дискретно змінюється в інтервалі 1.27-1.81 млрд р, що припускає наявність декількох глобальних етапів магматичної активності. В кожній з виділених провінцій магматизм АРГФ відірваний від попередніх орогенічних подій на 100-300 млн років, але може співпадати з віком орогенії в сусідніх провінціях [22]. В межах окремих регіональних петрографічних провінцій встановлюється по декілька генерацій АРГК  з закономірним «омолодженням» їх віку у певному напрямку (Emslіе, 1993). Навіть найменші інтрузивні масиви, звичайно, мають багатофазне становлення з інтервалом вкорінення між окремими магматичними фазами 5-10 млн р. Звичайно, гомодромний порядок вкорінення, у багатьох випадках, порушується чергованістю у часі базитових та гранітоїдних інтрузій. Загальна тривалість магматичних подій в окремих АРГК може сягати 20-60 млн р (Amelin et al., 1995). Існує певна залежність між петрографічним складом АРГК та віком оточуючих порід. АРГК, для складу яких притаманна помітна частка базитів, звичайно приурочені до меж протерозойських блоків з більш давніми архейськими, або безпосередньо інтрудують в архейські блоки [22]. Аналіз фаціального складу типових проявів демонструє, що АРГФ у різній мірі представлена плутонічною,  жильною та вулканічною фаціями [17]. Комплекси АРГФ, звичайно, включають суміщені у просторі та часі багатофазні інтрузивні масиви (плутони),  малі інтрузії та дайки, а також жильні та постмагматичні утворення. Інколи, до складу АРГК також входять генетично споріднені з ними субвулканічні тіла та вулканогенні товщі. Петрографічний склад окремих АРГК, крім власне гранітів рапаківі та анортозитів, може включати: 1) рапаківіподібні граніти та граносієніти; 2) габро-анортозити та лейкократові габроїди; 3) габро, норити, габронорити, троктоліти та  ультрамафіти; 4) монцогабро, монцоніти, монцодіорити та сієніти; 5) сублужні мікроклін-альбітові граніти з топазом та літієвими слюдами; 6) лужні граніти та сієніти з егірином, арфведсонітом та рибекітом; 7) сублужні діабази, граніт-порфіри та мікрограніти; 8) граніт-апліти та пегматити; 9) палеотипні трахіріоліти, трахібазальти та трахіандезити; 10) постмагматичні утворення – грейзени, альбітити, фенітоподібні метасоматити та скарни. Найбільш сталими індикаторними особливостями речовинного складу АРГФ слід вважати приналежність до сублужної серії, а також значний рівень диференційованості всіх згаданих петрографічних складових. Бімодальність формації в багатьох випадках порушується наявністю середніх порід сублужного складу в усіх виділених фаціях глибинності. 
  У восьмому розділі «Походження та умови формування АРГФ» визначаються геологічні, петрологічні та геотектонічні умови формування АРГК, а також  характер їх зв’язку з історією геологічного розвитку та тектонікою УЩ на субплатформному етапі його становлення. Автор відстоює магматичну гіпотезу походження головних представників АРГФ. Основна увага приділяється: характеру зв’язку гранітів рапаківі з іншими представниками формації; речовинному складу, джерелам та умовам генерації материнських розплавів; фізико-хімічним умовам кристалізації материнських розплавів та головним механізмам магматичної еволюції; геодинамічному та геотектонічному режимам вкорінення АРГК. Більшість даних, отриманих автором дисертації, не узгоджуються з загальновідомою гіпотезою про комагматичність гранітоїдної та базитової складових АРГФ. Геологічні співвідношення рапаківі з базитами та іншими представниками АРГФ свідчать про їх роздільне та багатофазне вкорінення в кінцеві магматичні камери. Відсутність прямого комагматичного зв’язку на манір «залишковий розплав – комплементарний кристалічний решток» між гранітоїдною та базитовою  складовими АРГФ доведена автором за петролого-геохімічними даними [18, 23]. Геохімія плутонічних,  гіпабісальних, жильних та вулканічних  представників АРГФ також виявляє відсутність безперервного тренду в еволюції гранітоїдних та базитових розплавів. Більш того, ізотопно-геохімічні дані вказують на формування гранітоїдів і базитів Коростенського АРГК з материнських розплавів, відмінних за складом джерела магмогенерації. Материнські розплави гранітів рапаківі, безсумнівно, мали корове походження. Базити ж було сформовано з магм, що мали змішані мантійно-нижньокорові джерела. При цьому, в типових анортозитових породах АРГФ значення ?Nd та 87Sr/86Sr віддзеркалюють процеси мантійно-корової взаємодії при магмогенерації. Суто мантійні значення ?Nd та 87Sr/86Sr встановлюються лише для анортозитів давньої АМЧГ асоціації. Дані мінеральної геотермобарометрії свідчать про те, що кристалізація гранітів рапаківі головних фаз вкорінення Коростенського АРГК відбувалася на глибинах 6-12 км [23]. При цьому, інтрузії рапаківі південно-східної частини Коростенського плутону кристалізувалися на більших глибинах, що доводить більшу глибину їх ерозійного зрізу, ~ 12 км, порівняно  з гранітоїдами північної частини плутону. Такий висновок повністю підтверджується й геологічними даними по розповсюдженню припокрівлевих фацій рапаківі, діабазових дайок та останців пугачівської товщі, що складала покрівлю плутону. Ще більша глибина ерозійного зрізу обгрунтовується автором для гранітоїдних масивів Корсунь-Новомиргородського плутону. Натомість, область магмогенерації гранітоїдних розплавів АРГФ УЩ первісно знаходилася на глибині не більше 18 км., (менше 12 км для нинішнього ерозійного зрізу), тобто у верхній корі. Про це свідчать результати геохімічного моделювання виконаного у [31], які добре узгоджуються з даними мінеральної термобарометрії. Для анортозитових порід Коростенського плутону автором доведена полібарична кристалізація [18]. Ксеноліти анортозитів давньої АМЧГ асоціації принесені базитовими розплавами на рівень вкорінення з глибин не менше 30 км. Тобто, давній АМЧГ комплекс, наявність якого припускається автором за геолого-петрографічними даними, підстелює Коростенський плутон на нижньокоровому рівні. При нинішньому ерозійному зрізі – це глибини більше 18 км. Остання цифра визначається з врахуванням умов кристалізації «звичайних» анортозитових порід АРГФ, кінцевий рівень вкорінення яких був не меншим, ніж 12 км. Область магмогенерації базитових розплавів Коростенського плутону повинна була знаходитись на глибинах не менших, ніж рівень залягання давньої АМЧГ асоціації, ксеноліти якої вони містять.  Тобто для області магмогенерації анортозитів АРГФ можна припустити нижньокоровове залягання на глибинах, не менше ніж 18 км для нинішнього ерозійного зрізу. Отримані автором геолого-петрографічні дані повністю узгоджуються з опублікованими нещодавно результатами 3-D  моделювання гравітаційного і магнітного полів (Bogdanova et al., 2004) та швидкісною моделлю земної кори в районі Коростенського плутону (Ільченко та Бухарев, 2001). На відміну від попередників, аномальна будова нижньої кори під плутонами АРГФ інтерпретується автором як свідчення часткового плавлення гранулітового субстрату під дією ініціальних мантійних магм, що вкорінювалися вздовж межі кора-мантія формуючи позитивний виступ границі М (мантійний діапір), зафіксований геофізиками. Результатом змішування мантійних розплавів з легкоплавким фракціонатом нижньої кори стало утворення сублужних високоглиноземистих магм – вихідних для анортозитів та лейкократових габроїдів [2, 4]. Вкорінюючись на середньо- і верхньокоровий рівень такі розплави та розплав-кристалічні суспензії формували вторинні магматичні камери різної глибинності, які, застигаючи, перетворювалися у габро-анортозитові масиви. Процеси кристалізаційної та гравітаційно-кінетичної диференціації в межах таких масивів призводили до відокремлення сублужних феробазальтових розплавів – вихідних для титаноносних габроїдних інтрузій [41]. Визначені автором ліквідусні температури базитових магм були цілком достатні, щоб призвести до топлення кристалічного субстрату на середньо-верхньокоровому рівні. Саме на таке джерело магмогенерації вказують результати дослідження хімічного складу вихідних розплавів гранітоїдів АРГФ, а також наявні дані про Р-Т умови їх кристалізації [23, 31]. Середньо-верхньокорове походження гранітоїдних розплавів АРГФ додатково підтверджується відсутністю в них глибинних нижньокорових ксенолітів, при широкому розповсюдженні породних включень з помірно- та низькобаричними мінеральними парагенезисами [27, 44]. Дані по ізотопному складу Sr и Nd свідчать про можливість утворення вихідних магм рапаківі за рахунок явища ремобілізації пізньо-орогенних А-гранітів Осницького вулкано-плутонічного поясу. Такий висновок добре узгоджується з висновком [9] про джерело магмоутворення базитових розплавів Коростенського плутону. Походження гібридних порід АРГФ автором вперше пов’язується з явищами механічного та хімічного змішування базитових та гранітоїдних розплавів на верхньо- та нижньокорових рівнях [6, 23]. В дисертації наведені геологічні, петрологічні та геохімічні докази участі магматичного змішування (mingling) та спікання таких розплавів у формуванні гібридних порід. Для уточнення геотектонічної позиції АРГК УЩ автором проаналізовані особливості просторово-вікової розповсюдженості комплексів АРГФ Східно-Європейської платформи (СЄП). Всупереч уявленням попередників, що розглядали  Коростенський та Корсунь-Новомиргородський плутони  УЩ як найпівденніше відгалуження єдиного крайового магматичного поясу АРГФ, який простягається вздовж західної межі СЄП (Велікославинський та ін., 1976),  автор дисертації доводить, що АРГК УЩ формують окрему магматичну провінцію, відокремлену від прибалтійських АРГК за багатьма ознаками. Автор вперше звертає увагу на те, що АРГК Балтійського щита формують три  магматичних пояси, які орієнтовані дискордантно, по відношенню до меж СЄП, сходячись у вигляді «потрійного зчленування» з закономірним збільшенням віку магматизму, що, загалом, характерно для рифтогених структур. Виразним відхиленням від такої картини є лише пояс АРГК Українського щита. U-Pb ізотопні датування останніх коливаються в діапазоні 1.80-1.74 млрд р, що на 100 млн р давніше найбільш давніх проявів АРГФ на Балтійському щиті. Крім того, вік останніх орогенічних подій на Українському щиті, 2.0-1.9 млрд р, також помітно давніший за Свекофенську орогенію, що передувала встановленню субпатформного режиму на Балтійському щиті. Таким чином, Українська та Прибалтійська магматичні провінції різняться не лише  віком прояву анорогенного магматизму, а й часом тектонічної стабілізації, що передувала вкоріненню АРГК. Автором виявлені регіональні особливості речовинного складу гранітоїдів АРГФ Української та Прибалтійской провінцій, які, вірогідно, обумовлені специфікою джерел магмоутворення і можуть пояснювати особливості їх мінерагенії. Виокремлення  двох регіональних магматичних провінцій АРГФ [22, 25] добре узгоджується з наміченим (Bogdanova et al., 2001) тектонічним поділом СЄП на Сарматський та Феноскандійський сегменти, що були причленовані один до одного 1.9-1.8 млрд р т, в результаті  колізійної події, яка передувала субплатформному магматизму. На думку автора, безпосередній з’язок магматизму Коростенського АРГК з процесом колізії є маловірогідним. По-перше, завершення колізійних подій за часом співпадає лише з формуванням давньої асоціації АМЧГ Волинського мегаблоку, а не з віком головних фаз АРГФ магматизу на УЩ. По-друге, лише Коростенський плутон тяжіє до колізійного шву між Сарматським та Феноскандійським сегментами СЄП. Всі інші прояви АРГФ суттєво віддалені від нього і, більш того, формують протяжний пояс північно-західного простягання, орієнтований вхрест колізійному шву. І, нарешті, по-третє, формуванню Коростенського АРГК передувало закладення Білокоровицьої грабен-синкліналі, виповненої протоплатформними відкладами. Тобто, між колізійною подією та магматизмом АРГФ на достатньо тривалий час встановився субплатформний режим. Постколізійний характер субплатформного магматизму АРГФ доводиться автором за геологічними та геохімічними ознаками. Провідна роль при цьму надається зачатковим рифтогенним процесам розтягнення земної кори на флангах новоутворених протерозойських складчастих поясів, що раніш були причленовані до давніх «архейських ядер».
  
ВИСНОВКИ
  
  У дисертації викладені результати вивчення умов локалізації, особливостей геологічної будови та речовинного складу магматичних комплексів АРГФ УЩ, на підставі чого визначені геологічні, петрологічні та геодинамічні умови їх формування, а також встановленно зв’язок АРГК з історією геологічного розвитку, тектонікою та мінерагенією Українського щита на субплатформному етапі його становлення. Основні висновки, що витікають з викладеного матеріалу зводяться до наступного. 
  1. Анортозит-рапаківігранітна формація Українського щита включає Коростенський, Корсунь-Новомиргородський та Південно-Кальчицький АРГК. Крім крупних плутонів та малих сателітних інтрузій, до складу АРГК входять комагматичні дайкові і жильні утворення гіпабісального та субвулканічного рівнів вкорінення. Вулканічними аналогами АРГФ є палеотипні трахібазальти та трахіріоліти овруцької серії, які, разом з інтрузіями Коростенського АРГК, утворюють єдину вулкано-плутонічну асоціацію. Різниця у фаціальному складі досліджених АРГК та їх складових частин обумовлена різною глибиною ерозійного зрізу. 
  2. Умови залягання, послідовність вкорінення, глибинна геологічна будова, мінералого-петрографічні та геохімічні особливості Коростенського, Корсунь-Новомиргородського та Південно-Кальчицького АРГК свідчать про те, що їх формування відбувалося в процесі багатократної магматичної взаємодії  ініціальних базитових розплавів змішаного мантійно-нижньокорового походження з верхньо-коровою речовиною та сформованими за рахунок неї новоутвореними гранітоїдними розплавами сублужного складу. 
  3. Коростенський, Корсунь-Новомиргородський та Південно-Кальчицький АРГК формують в південно-західній частині Східно-Європейської платформи окрему субплатформну магматичну провінцію, що відрізняється від сусідньої Прибалтійської магматичної провінції віком субплатформного магматизму АРГФ, його локалізацією та геологічним оточенням, особливостями речовинного складу та мінерагенії, а також геотектонічними чинниками, які вплинули на її розвиток.  Магматизм АРГФ УЩ пов'язаний з процесами посторогенної тектоно-магматичної активізації, що відбувалися при закладанні субплатформних рифтогенних структур на флангах новоутворених протерозойських складчастих поясів, що раніш було причленованими до давніх «архейських ядер». Безпосередній зв’язок магматичних комплексів АРГФ УЩ з процесами колізії Феноскандинавського та Сарматського сегментів Східно-Європейської платформи є маловірогідним. 
  
СПИСОК ОПУБЛІКОВАНИХ ПРАЦЬ ЗА ТЕМОЮ ДИСЕРТАЦІЇ
Наукові статті:
  1. Зінченко О.В. Петрографічні та петрохімічні  особливості різновікових серій основних порід Коростенського плутону / О.В.Зінченко, О.В.Митрохин, В.Г. Молявко // Мін. журн. – 2001. – T.23. – N2/3. – C.95-100
  2. Митрохин О.В. Вихідні магми базитів Володарськ-Волинського габро-анортозитового масиву / О.В.Митрохин // Вісн. Київ. ун-ту. Геологія. – 2003. – Вип.25. – С.39-42. 
  3. Митрохин О.В. Анортозитові породи Федорівського масиву (Коростенський плутон, Український щит) / О.В.Митрохин, С.В.Богданова, Л.В.Шумлянський // Сучасні проблеми геологічної науки: Зб. наук. пр. ІГН НАН України / П.Ф.Гожик, відп. ред. – К., 2003. – 53-57.
  4. Mitrokhin A.V. The gabbro-anorthosite massifs of Korosten Pluton (Ukraine) and problems concerning the evolution of the parental magmas / A.V. Mitrokhin // Ilmenite deposits and their geological environment. -Special Publication of NGU (Geological Survey of Norway). – Trondheim, 2003. – N9. – P. 96-97.
  5. Kozyrovska N.O. Microbial community in a precursory scenario of growing tagetes patula in a lunar greenhouse / N.O.Kozyrovska, O.S.Korniichuk, T.M.Voznyuk, M.V.Kovalchuk, T.L.Lytvynenko, I.S.Rogutskyy, O.V.Mitrokhin, V.R.Estrella-Liopis, T.I.Borodinova, S.P.Mashkovska, B.H.Foing, V.A.Kordyum // Космічна наука і технологія. – 2004. – 10, №5/6. – C.221-225.
  6. Білан О.В. Контактові взаємовідношення порід коростенського комплексу на прикладі Малинського масиву рапаківі / О.В.Білан, О.В.Митрохин // Вісн. Київ. ун-ту. Геологія. – 2005. – Вип.33. – С.23-26.
  7. Митрохин О.В. Петрографія габро-долеритів Звіздаль-Заліської дайки  / О.В.Митрохин, А.М.Омельченко // Вісн. Київ. ун-ту. Геологія. – 2006. – Вип.36. – С.30-32.
  8. Митрохин О.В. Типоморфізм мегакристів високоглиноземистих ортопіроксенів з анортозитів Федорівського масиву (Коростенський плутон) / О.В.Митрохин, А.В.Пічугін, Л.В.Шумлянський, М.К.Суханов, В.С.Загородній // Записки Українського мінералогічного товариства. – 2006. – Т.3. – С.103-107.
  9. Shumlyanskyy L.V. The origin of basic rocks of the Korosten AMCG complex, Ukrainian shield: Implication of Nd and Sr isotope data / L.V.Shumlyanskyy, R.M.Ellam, O.V.Mitrokhin // Lithos. – 2006. – 90. – P.214-222.
  10. Kozyrovska N.O. Growing pioneer plants for lunar base / N.O.Kozyrovska, T.L.Lytvynenko, O.S.Korniichuk, M.V.Kovalchuk, T.M.Voznyuk, O.Kononuchenko, I.Zaetz, I.S.Rogutskyy, O.V.Mitrokhin, S.P.Mashkovska, B.H.Foing, V.A.Kordyum // Advances in Space Research. – 2006. – 37. – P.93-99.
  11. Lytvynenko T.L. A rationally assembled microbial community for growing Tagetes patula in a lunar greenhouse / T.L.Lytvynenko, I.Zaetz, T.M.Voznyuk, M.V.Kovalchuk, I.S.Rogutskyy, O.V.Mitrokhin, D.V.Lukashov, V.R.Estrella-Liopis, T.I.Borodinova, S.P.Mashkovska, B.H.Foing, V.A.Kordyum, N.O.Kozyrovska // Research in Microbiology. – 2006. – 157. – P.87-92.
  12. Митрохин А.В. Петрология и рудоносность Федоровского апатит-ильменитового месторождения / А.В.Митрохин, Т.В.Митрохина // Мін. журн. – 2006. – T.28. – N4. – C.43-52.
  13. Митрохин О.В. Титаноносні габроїди Федорівського апатит-ільменітового родовища / О.В.Митрохин, Т.В.Митрохіна // Вісн. Київ. ун-ту. Геологія. – 2006. Вип.37. – С.20-22.
  14. Митрохин О.В. Титаноносні габроїди Пенізевицького рудопрояву ільменіту (Волинський мегаблок УЩ) / О.В.Митрохин, Т.В.Митрохіна // Вісн. Київ. ун-ту. Геологія. – 2007. – Вип.40. – С.18-20.
  15. Митрохіна Титаноносні габроїдні інтрузії Волинського мегаблоку Українського щита / Т.В.Митрохіна, О.В.Митрохин // Вісн. Київ. ун-ту. Геологія. – 2008. Вип.43. – С.33-35.
  16. Митрохин О.В. Анортозит-рапаківігранітна формація Східно-Європейської платформи / О.В.Митрохин // Вісн. Київ. ун-ту. Геологія. – 2008. – Вип.44. –С.53-57.
  17. Митрохин О.В. Петрографічний склад комплексів анортозит-рапаківігранітної формації / О.В.Митрохин // Вісн. Київ. ун-ту. Геологія. – 2008. – Вип.45. – С.62-66.
  18. Митрохин А.В. Полибарическая кристаллизация анортозитов Коростенского плутона (Украинский щит) / А.В.Митрохин, С.В.Богданова, Л.В.Шумлянский // Мін. журн. – 2008. – T.30. – N2. – C.36-56.
  19. Митрохин О.В. Стратиграфія та магматизм Бехінського блоку складчастого фундаменту Коростенського плутону / О.В.Митрохин, А.М.Омельченко, К.М.Овчарук // Проблеми стратиграфії кам’яновугільної системи: Зб. Наук. праць / Відпов. ред. П.Ф. Гожик, С.А. Вижва. – К., 2008. – С.155-160. 
  20. Митрохин А.В., Митрохина Т.В., Шумлянский Л.В. Минералого-петрографическая характеристика Пенизевичского рудопроявления ильменита (Северо-западный район Украинского щита) / А.В.Митрохин, Т.В.Митрохина, Л.В.Шумлянский // Наук. праці Донецького національного технічного у-ту. – Серія гірничо-геологічна. – Вип. 8 (136). – Донецьк, 2008. – С.143-149.
  21. Шумлянський Л.В. U-Pb по цирконах ізотопний вік порід Корсунь-Новомиргородського анортозит-рапаківігранітного плутону / Л.В.Шумлянський, О.В.Митрохин, С.В.Богданова, О.М.Братчук, П.Ф.Якубенко // Геолог України. –2008. – №1-2. – С.77-85.
  22. Митрохин А.В. Анализ пространственно-временной распространенности комплексов анортозит-рапакивигранитной формации / А.В.Митрохин // Геолог України. – 2008. – №4. – С.65-73.
  23. Митрохин А.В. Петрология Малинского массива рапакиви (Коростенский плутон) / А.В.Митрохин, С.В.Богданова, Е.В.Билан // Мін. журн. -2009. – T.31. – N2. – C.66-81.
  24. Митрохин О.В. Мінералого-петрографічна характеристика Кропивенської титаноносної інтрузії (Волинський мегаблок Українського щита) / О.В.Митрохин, О.В.Андреєв, Т.В.Митрохіна // Зб. наук. праць Укр ДГРІ. – 2009. – № 3-4. – С.68-81.
  25. Митрохин О.В. Регіональні провінції анортозит-рапаківігранітної формації протерозою / О.В.Митрохин // Вісн. Київ. ун-ту. Геологія. – 2009. – Вип.46. – С.4-10.
28




