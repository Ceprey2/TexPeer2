

Горський B.C
Історія української філософії 
http://thales2002.narod.ru/hortyt.html
ІСТОРІЯ УКРАЇНСЬКОЇ ФІЛОСОФІЇ.
ЇЇ ПРЕДМЕТ, МЕТОД, ЗНАЧЕННЯ
      Логіка викладу: Історія української філософії як чинник розвитку національної самосвідомості. — 3 історії вивчення розвитку української філософії. — Культурологічний аспект дослідження історії української філософії. — Складові частини історико-філософського українознавства. — Періодизація історії української філософії.


      Історія української філософії є органічним складником історії всесвітньої філософії. Вона виявляє закономірності розвитку філософської думки українського народу. Завдання, яке вона реалізує, — це відтворення цілісного образу філософії як складової частини української культури. 
      Перш ніж перейти до характеристики процесів, що складали зміст філо-софського життя на конкретних етапах історії культури України, необхідно: 
      1. З'ясувати, яке значення має історія української філософії та ті звання, що здобуваються нею, для розвитку культури українського народу на сучасному етапі історичного поступу. 
      2. Осмислити досвід, здобутий попередниками при вивченні історії української філософії. 
      3. Визначити вихідні методологічні основи, якими керуватимемось у подальшому розгляді. 
      Названі питання й окреслюють зміст цього розділу. 
      Розпочинаючи вивчення історії української філософії, слід враховувати потреби національного відродження, яке визначає особливості сучасного етапу духовного життя українського народу. Звичайно, процес цей характеризує сучасний стан нації. Безумовно, він конструктивно спрямо-ваний у майбутнє. Але, оскільки йдеться про відродження, то не менш очевидним є органічний зв'язок його з історичною минувшиною. Адже там, у минулому, зберігається те, що прагнемо ми відродити у своїй пам'яті, яка поряд з мрією про майбутнє є неодмінним складником національної свідомості. Більш того, можна НАВІТЬ сказати, що історична пам'ять — це фундамент і відомості нації, яка передусім і є сприйняттям власної історії. 
      У процесі відродження важливим є не лише звернення до минулого як такого, а відродження у минулому того, що через різні причини не входило до складу пам'яті актуальної культури. Адже протягом історії зміст пам'яті національної культури змінюється. Вона включає в себе лише те з минулого, що виявляється співзвучним актуальним потребам сьогодення. Все ж інше відтісняється зі сфери пам'яті в «зону забуття», де зберігається у вигляді релікту, анахронізму, пережитку тощо. Шляхи такого витіснення різні. Минуле можна репресувати, придушити, приховати; минуле може бути законсервованим як стереотип поведінки, моральний імператив, зрозумілий і тому не проголошуваний людьми минулих епох, але незнаний і незрозу-мілий їхнім нащадкам. 
      Саме до цієї «зони забуття» й звертається науковий історичний аналіз. Розповідь про вже відоме, про те, що закріпила пам'ять актуальної культури, — справа популяризаторів. Наукова ж історична діяльність спрямовується до «зони забуття», вона забезпечує дію механізму спогаду як пошукової діяльності пам'яті, спрямованої не на виявлення того, що запам'яталося, а того, що забулося, на що не постала вимога і тому воно ніби щезло. Такий «пошук пам'яті», власне, й здійснює історична наука. Звідси зрозумілою стає й та роль, яка належить історичному дослідженню на сучасному етапі розвитку української культури. Місце його тим вагоміше і відповідальніше, чим більш значні зміни відбуваються в актуальній культурі, чим нагальнішою стає перебудова складу її пам'яті. Саме за часів відродження, пов'язаного завжди з кардинальними зрушеннями національної самосвідомості (а такий час ми зараз і переживаємо), ця роль незмірно зростає. 
      Яке саме місце у зазначеному процесі належить історико-філософській науці? Відповідь на таке питання пролягає крізь усвідомлення, в ім'я чого, власне, здійснюється перебудова історичної пам'яті, національне відродження? 
      Мабуть, найзагальнішою відповіддю на таке питання буде вказівка на потребу збудити творчий потенціал життєвої активності нації, консолідувавши її на досягнення жаданих змін в усіх сферах суспільного життя. Цей потенціал й утворює сутність того явища, яке ми називаємо духом нації. До відтворення національного духу, зрештою, й спрямовується процес відродження. Дух невід'ємний від історії. Не дух народу зроджує історію, а навпаки, народ стає таким, яким він є, — за плином історичної драми власного життя. Шлях кожного народу — це хрестний шлях, й історія — не ідилія, а драма, в якій гартується й формується дух нації, духовне обличчя народу. Тому-то пробудження духу неможливе без переосмислення й переживання історичного шляху народу. Адже дух відтворюється під час осягнення об'єктивного змісту культури, він є творче начало життєдіяльності нації, потенціал її предметної активності. Дух виявляється завжди ретроспективно, як наслідок, що виникає під час відтворення поступального розвитку суспільства у самосвідомості нації. Чим більш високе досягнення духу фіксується, тим глибшою є ретроспекція історичного досвіду нації. Причому, чи не найвагоміші результати на цьому шляху повинна здобути історико-філософська наука. Власне дух, як випливає з викладеного, виступає ідеєю, що визначає спрямованість життя нації, він втілює той вищий сенс, що скріплює життя. Філософія ж, особливо в культурній традиції нашого народу, завжди виступала насамперед тим типом духовної діяльності, де з'ясовувались межі людського життя, де давались відповіді на питання, що становлять сенс буття людини. 
      Отже, саме історія філософії виявляється чи не найбільш дотичною до сфери, де відтворюється розвиток духовності народу, де реконструюється дух нації. У цьому розумінні історії філософії належить відповідальне місце у комплексі наук, покликаних слугувати реалізації цілей відродження духу українського народу. 
      Така відповідальна місія, яка покладена на представників історико-філософського українознавства, спонукає до критичного переосмислення набутку попередніх поколінь вчених, що працювали на ниві вивчення розвитку філософської думки України, 
      Дослідження, безпосередньо спрямовані на відтворення історії філософії в Україні, розпочинаються наприкінці XIX — на початку XX ст. Одними з перших, хто присвятив цій темі спеціальну увагу, були К.Ганкевич і В.Шурат. 1873 р. у Ржешові було видано німецькою мовою книгу К.Ганкевича з історії слов'янської філософії, де спеціальний розділ присвячувався українській філософії. 1908 р. у Львові В.Шурат опублікував невелику працю «Українські джерела до історії філософії». 
      Це були перші кроки, що мали здебільшого ініціативний характер. Зна-чення їх — не стільки в одержаних результатах, скільки в постановці проблеми про доцільність поряд із вивченням української мови, літератури, мистецтва тощо спеціально досліджувати розвиток філософської думки в Україні. 
      Концептуально лінія, розпочата К.Ганкевичем та В.Щуратом, знаходить свій розвиток у 20-і роки нинішнього століття у перших узагальнюючих працях з історії української філософії Д.Чижевського, зокрема у виданих у Празі 1926 р. «Філософії на Україні (спроба історіографії)» та «Нарисах з історії філософії на Україні» — 1931 р. 
      У працях Д.Чижевського було достатньо чітко визначено принаймні одну методологічну лінію, у руслі якої дотепер відбувається розвиток історико-філософського українознавства. їй протистоїть інша лінія, репрезентована низкою досліджень, опублікованих протягом XX ст. в Радянській Україні. В узагальненому вигляді методологічні позиції представників цієї лінії були сформульовані у «Нарисі історії філософії на Україні», що вийшов друком у Києві 1966 р. та в «Історії філософії на Україні», два томи якої було надруковано 1987 р. 
      Розглянемо докладніше здобутки й недоліки обох означених дослідницьких програм. 
      Власне, аналіз обох вказаних ліній варто розпочинати не з того, що відрізняє їх одну від одної, а з вказівки на генетичну й типологічну їхню спільність. Обидві вони, зрештою, є породженням світогляду епохи просвітництва, що, сформувавшись в Європі у XVIII ст., набув домінуючого значення за умов індустріального суспільства у минулому столітті. Згідно з усталеним для цієї епохи поглядом, історія людства розглядалась як однолінійний процес, що відбувається у єдиному соціальному просторі і спрямовується з глибини віків до сучасності як вищої точки, що замикає вертикаль історичного прогресу. Найближчим генетичним джерелом як для однієї, так і для другої лінії була гегелівська історіософія та історико-філософська концепція. Подальша конкретизація її здійснювалась на шляху пошуку тих людських спільностей, що реально визначають спрямованість прогресу. Такими спільностями, з точки зору Д. Чижевського і тенденції, яку він репрезентує, є нації, на думку прихильників другої, марксистсько-ленінської лінії — класи. 
      З огляду на інтереси осягнення сутності історії української філософії, друга концепція не створювала достатніх передумов для їх реалізації. Адже у її межах власне національному відводилось другорядне місце, порівняно до соціально-класових чинників. У цьому сенсі роль національного у духовній культурі здебільшого зводилась до форми, якої за конкретних історичних умов набирає соціально-класове. Відповідно розвиток філософії уявлявся у вигляді процесу боротьби матеріалізму з ідеалізмом, де матеріалізм відображав, як правило, інтереси прогресивних, а ідеалізм — реакційних класів. Вважалось, що процес цей спрямовувався до остаточної перемоги інтернаціональної за своєю суттю марксистсько-ленінської, послідовно матеріалістичної та діалектичної філософії. З огляду на таку схему питання про національну специфіку зводилося, по суті, до проблеми своєрідності соціально-економічних умов, що визначали на терені України боротьбу класів та філософських «партій». Не випадково обидві узагальнюючі праці з історії філософії України, що репрезентують цю лінію, присвячувались, як це засвідчили вже назви, аналізові розвитку філософії «на» Україні. Україна у цьому разі розглядалася, насамперед, як певна територія, у межах якої вивчався перебіг єдиного, всесвітнього процесу поступального розвитку філософської думки. 
      Перша лінія аналізу створювала більш широкі можливості для дослідження проблем історії національної філософії. Адже в її межах історія людства вимальовується як процес взаємодії і поступу окремих етносів, народів, націй. Отже, саме нація з усіма притаманними їй особливостями виступає тут реальним суб'єктом філософського мислення. Тим більш дивним здається, що представник цієї лінії Д.Чижевський обидві свої узагальнюючі праці з історії української філософії присвячує розглядові розвитку філософії знов таки «на» Україні. І справа не лише в не досить вдалій назві. Назва ця відображала певну обмеженість, що була притаманна власне концепції Чижевського. Так, справді, згідно з цією концепцією, нація виступає суверенним суб'єктом філософії. Роз'яснюючи це, Д.Чижевський недвозначно підкреслює: «Самі національні пункти погляду в філософії є у відношенні один до одного саме такими противенствами, протиріччями, через які проходить розвиток світової філософії як цілого. Тому-то лінія філософського розвитку за різних епох, так би мовити, проходить через різні нації, через різні країни. Іноді лінія філософського розвитку кілька разів повертається до тієї самої нації, іноді проходить через неї лише один раз. Таким чином, окрема нація у певні моменти репрезентує історичну сучасність — іноді разом з іншими націями, а іноді й сама». 
      Це положення, витримане цілком в дусі гегелівської історико-філософської концепції, створює серйозні труднощі на шляху до цілісного аналізу історії національної філософії. По-перше, у культурі будь-якої нації вартим уваги вважається лише певний період в розвитку її філософії — той, коли вона репрезентувала поступ всесвітньої філософської думки. По-друге, ряд націй та їх філософських культур взагалі виключається зі сфери позитивного історико-філософського дослідження, оскільки через них ще не пройшла магістральна лінія світової філософії. Саме до таких Д.Чижевський відносить українську філософію. «Слов'янській (зокрема, українській) філософії треба ще чекати на свого «великого філософа», — зауважує він. А доки цей час не настане, годі й говорити про історію української філософії у власному розумінні цього слова. Отже, залишається вивчати не стільки українську філософію, скільки історію філософії «на» Україні. 
      Давалось взнаки зрощене просвітительським світобаченням «раціоналіс-тичне», як називає його сам Чижевський, розуміння співвідношення національного та загальнолюдського. Згідно з ним вважалось, що істина — одна, вона носить загальнолюдський характер, модифікації викликані національними особливостями — це неминучий «ухил» від об'єктивної істини. Лише через своїх визначних представників нація здатна підноситись над власними обмеженостями до вселюдського, й тоді її філософія набуває загального значення. 
      Раніше наведені міркування Д.Чижевського відповідають такому поглядові. І все ж, віддаючи належне цій традиції, Д.Чижевський тяжіє до іншого, як він називає, «романтичного» погляду на націю. Роз'яснюючи його суть, він пише: «...Кожна нація є тільки обмеженим і однобічним розкриттям людського ідеалу. Але лише в оцих обмежених і однобічних здійсненнях загальнолюдський ідеал і є живим. Тому кожна нація саме у своєму своєрідному оригінальному, у своїй «однобічності» і обмеженості і має вічне, загальне значення». 
      Цей дуалізм між даниною певній традиції та потягом до протилежної їй обертається внутрішніми суперечностями, на які хибує виклад Д.Чижевським історії філософії України. 
      З одного боку, Д.Чижевський предметом свого аналізу робить явища різних національних філософських культур, що були представлені в творчості окремих представників цих культур, які жили на території України. 
      Згідно з таким підходом Д.Чижевський включає до орбіти вивчення і творчість представника німецької класичної філософії Й. Шада, що викладав і друкував свої твори латинською мовою у Харкові, а також професора класичної філософії у Харкові Йогана Христіяна Кронеберга, вихованця уні-верситетів в Галле та Йені. В «Історії філософії на Україні» згадується творчість Н.П.Кудрявцева, росіянина, вихованця Московського університету, що викладав у Рішельєвському ліцеї в Одесі, діяльність шведа Христіяна Екеблада, який з 1853 р. був директором Ніжинського ліцею тощо. Отже, справді йдеться про аналіз різноманітних філософських витворів та діячів, що реально функціонували на території України. 
      Але всупереч такій настанові тут же аналізується діяльність тих українських вчених, які творили й жили далеко за межами власне України. В «Історії філософії на Україні» йдеться і про Д.Кавунника-Веланського, який був вихованцем Київської Духовної академії, але працював у Петербурзі, й про Петра Семененка — «своєрідного, — за оцінкою Чижевського, — представника польського месіанізму — за походженням українця», що жив у Польщі, Франції, де й протікала його діяльність тощо. 
      Всупереч ним же постульованому положенню про те, що Україна ще не народила «великого філософа», творчість якого дала б можливість аналізувати особливості власне української філософії, Д.Чижевський переконаний в тому, що є підстави дати досить виразну характеристику «української психіки та особливостей української думки» й присвячує цьому спеціальний розділ у вступній частині книги. Об'єктивна логіка аналізу неминуче приводить дослідника до прориву за межі ним самим визначених кордонів дослідження української філософії, до істотного розширення предмета вивчення, що аж ніяк не вкладався у межі аналізу розвитку філосо-фії на Україні. 
      Прикметно, що аналогічна суперечливість притаманна й працям, які ре-презентують другу, марксистську лінію вивчення української філософської думки. З одного боку, тут звужується поле можливостей до відтворення об'єктивної й достатньою мірою повної картини історії філософії України. Перепоною стає не лише територія (на Україні), де протікала діяльність досліджуваного діяча культури, а й його класова орієнтація та належність до філософської «партії». Оскільки у минулому гідним конструктивного вивчення вважалось тільки те, що утворювало передісторію філософії діалектичного та історичного матеріалізму як теоретичного ядра світогляду пролетаріату, то з орбіти вивчення, природно, вилучались представники ідеалізму й ті, кого вважали речниками ідеології експлуататорських класів. Так, по суті, поза сферою серйозного досліду залишалась філософія П.Юркевича, П.Куліша, історіософія М.Грушевського, філософські ідеї в творчості В.Винниченка, М.Хвильового та багатьох інших. 
      З другого боку, логіка розвитку об'єктивного дослідження виявляє виразну тенденцію до розширення сфери вивчення. Це знайшло своє відбиття і в «Історії філософії на Україні», що вийшла друком 1987 р. У ній не лише помітно зріс обсяг дослідження представників ідеалістичної філософії, а й виявилось виразне прагнення до виходу за межі територіальних обмежень кордонів дослідження, що маркирувались дивакуватим «на Україні». Тут, так само, як і у Д.Чижевського, йшлось і про творчість Д.Кавунника-Веланського, і Юрія Дрогобича, вся діяльність якого протікала в Болоньї та Кракові; Павла Русина із Кросна, що жив і творив в Польщі, Німеччині й Угорщині, та інших діячів культури, що ніяк не вкладаються в огляд, який зорієнтовується винятково на вивчення історії філософії на терені України. Зрозуміло, що ані Петербург, ані Краків, ані Болонья тощо до цієї території ніколи жодного відношення не мали. 
      Тенденція до розширення обріїв дослідження історії української філософії знаходить не менш виразний вияв ще в одному напрямі. Адже, відповідно до логіки, яка визначала сутність історико-філософського бачення, виробленого у західноєвропейській культурі доби просвітництва, адекватним способом буття філософії вважається той, що остаточно сформувався за Нових часів у західноєвропейській культурі — йшлося про науку філософію з притаманним їй специфічним способом матеріалізації здобутків пізнання у вигляді цілісних філософських вчень і систем. Все, що не вкладалось в таку схему, вважалось в кращому разі гідним уваги лише з огляду на передісторію власне філософської науки. Вірний такому підходові, Д.Чижевський вважає доцільним вести мову про історію філософії в Україні, по суті, лише з часів Г.Сковороди. Все, що було до цього, на його думку, не варте спеціального дослідження, оскільки, як писав він, «є більше історією навчання філософії, аніж історією філософії». По суті, така ж позиція є характерною й для авторів «Нарису з історії філософії на Україні», що вийшов друком 1966 р. По суті весь багатовіковий здобуток, що охоплював час, починаючи від доби Київської Русі й аж до XVII ст., розглядається тут на 15 сторінках тексту. Натомість, І том «Історії філософії на Україні», що вийшов в світ 1987 p., майже цілком присвячено вивченню сутності процесів, що відбувались в історії філософської думки України саме за тих давніх часів, які просто ігнорувались попередніми дослідниками. 
      З одного боку, це стало можливим завдяки успіхам дослідження розвитку філософії у Києво-Могилянській академії, у братських школах, що дало змогу збагатити картину, яка характеризувала ранній етап професійної філософської науки в Україні. Але, не обмежуючись цим, здійснюється спроба переглянути розуміння сутності власне філософії як об'єкта історико-філософського дослідження. Йдеться не лише про пошук і вивчення філософських вчень та систем у часі, що передував появі філософського вчення Г.Сковороди, а й про те, що спосіб існування як наукової теорії не є єдино можливим для філософії, яка являє специфічну сферу духовної діяльності людини зовсім не тотожну науці.
      Отже, і з цього боку погляд на історію філософії як однолінійно спрямований прогресивний процес пізнання абсолютної істини, погляд, що, будучи сформованим традицією західноєвропейської культури доби просвітництва, утворював підґрунтя наявних підходів до вивчення історії української філософії, виявляє свою обмеженість. Свідченням цього й є внутрішні суперечності, притаманні обом наявним лініям, що панували у вивченні історії філософії України. Подолання їх можливе через аналіз історії філософії з огляду культури. Утвердження культурологічного підходу до історії філософії передбачає, з одного боку, перебудову самого характеру історичного мислення згідно з канонами культури. З іншого боку, вимагає уточнення того, чим є філософія, розвиток якої вивчає наука історія філософії. 
      Культура в історії людства завжди виступає сферою реалізації людських цінностей. Вона утворює простір людського спілкування. 
      Саме як сфера спілкування людей культура передбачає не вертикальне співвідношення типу «суб'єкт — об'єкт», як це має місце у пізнанні, або типу «мета — засіб», що властиве діяльності по перетворенню навколишнього світу, а відношення горизонтальне, діалогічне, яке спрямоване на розуміння учасника діалогу. Звернена до історії культура виступає формою одночасного буття й спілкування людей — представників різних минулих, сучасних і майбутніх культур, формою діалогу і взаємопроникнення цих культур. 
      Умовою такого погляду на історію думки є рішуче заперечення зображення минулого тільки в образі ворога, чи своєї подоби. Він передбачає відмову від уявлення історії як поступального процесу, що розвивається єдиною лінією, де кожний новий етап «знімає» попередній. Тут минуле виступає як плюралістичне багатоголосся взаємодіючих підходів, кожний з яких набирає смисл у співвіднесенні з іншою позицією, де немає ні абсолютно правих, ні явних брехунів, де кожний персонаж історії вносить свою, власну частку до здобутку загального процесу, де важливі не лише реалізовані можливості, а й ті, що через певні причини не були реалізовані. Адже урахування цих останніх не менш істотне для розуміння внутрішніх рушіїв розвитку суспільної думки й з'ясування сенсу, який набирають події минулого для нашого сучасного буття. 
      Не менш важливий і другий аспект, що характеризує перехід історичного, історико-філософського знання на рівень культури. Йдеться про контекст, що передбачає гуманізацію історії, погляд на неї як на арену і результат діяльності суверенної творчої особистості. Разом з тим сказане аж ніяк не означає атомізації історії філософії, перетворення її на поле, де існують нічим не пов'язані одне з одним філософські системи геніальних особистостей минулого. Справді, кожна по-філософському значуща ідея, втілена у певному творі, є витвором індивідуальної, неповторної, суверенної особистості і тим самим вона є унікальною. 
      Але попри всю унікальність філософська ідея мусить перетворитись на «правило», тільки тоді вона стає явищем філософської культури. Культура за своєю природою інтерсуб'єктивна, вона передбачає ряд суб'єктів, що вступають між собою у спілкування. Спілкування можливе за наявності пев-ної спільності, взаємної причетності партнерів до якихось споріднених цінностей. Без цього спілкування не можливе. Воно перетворюється на нескінчений конфлікт монологічно замкнених на собі особистостей. 
      Культура спілкування передбачає не лише відкритість один до одного суб'єктів, що беруть у ньому участь. Спілкування позначене й притаманною йому замкненістю на ту систему цінностей, навколо якої єднаються учасники спілкування. Вона визначає межу, за якою спілкування стає неможливим. Серед найістотніших факторів, що являють собою корінні цінності людського існування, чільне місце належить нації як чиннику, який визначає реальні кордони спілкування суб'єктів творчості у межах національної культури. 
      Отже, «діалогізм» і гуманізація — ось два чи не вирішальні принципи, на яких має ґрунтуватись перехід до бачення історії філософії на рівні культури, що замість однолінійного, монологічного погляду стверджує справді плюралістичне, діалогічне розуміння історії філософії. 
      Переключення історико-філософського бачення на регістр культури пе-редбачає також осмислення філософської думки минулого у контексті історії національної культури, визначення, насамперед, місця, яке посідає філософія у системі культури нації. 
      Історія національної культури невід’ємна від розвитку філософії, що завжди виконує функцію самоусвідомлення культури, слугує виразом духу нації, втіленої в культурі. Сказане потребує додаткових роз'яснень щодо відтворюваних в літературі визначень філософії, які не збігаються з щойно сформульованим її розумінням. 
      Для нас звичними стали численні визначення філософії як науки про найзагальніші закони людського буття. Часто-густо філософію характеризують як науку про загальні закони розвитку природи, суспільства й мислення, як науку про загальні закони взаємодії людини з навколишнім світом тощо. Немає потреби аналізувати відмінності, що вирізняють одне від одного наведені визначення. Необхідно, передусім, піддати сумніву твердження, яке об’єднує всі названі й їм подібні дефініції, — «філософія є наука». 
      Історично філософія складалась й здійснювала свій розвиток впродовж віків не у функції науки, а особливої сфери духовної діяльності людини, спрямованої, насамперед, на усвідомлення граничних підстав людського буття, кола смисложиттєвих проблем. Саме це визначає неповторне обличчя власне філософії серед загального здобутку людської інтелектуальної діяльності. Проблеми життя і смерті, свободи, необхідності, щастя, визначення сутності людини й міри її можливостей, здійснення людиною своєї мети у цьому світі; питання, що власне і визначають зміст духовного життя людини, народу, нації, — ось коло властиво філософських проблем, що виокремлюють специфіку цієї галузі духовної діяльності людства. 
      У цьому розумінні саме філософію можна розглядати як сферу, де реалізується потреба самопізнання духу народу, де здійснюється усвідомлення найзагальніших духовних потреб людини, нації, народу. 
      Результати філософського осмислення дійсності знаходять своє відобра-ження не лише у філософських трактатах у власному розумінні цього слова. Філософська позиція завжди становить глибинне підґрунтя світоглядної позиції діяча культури, що накладає неодмінний відбиток на різноманітні результати його діяльності. Лише на певному, досить високому рівні розвитку людської цивілізації стає можливим розв’язання філософських проблем засобами науки. Так виникає філософська теорія як певна модифікація філософської діяльності, що набирає переважаючого впливу в історії західноєвропейської духовної культури. 
      Щодо слов'янських народів, у тому числі і українського, процес станов-лення філософського теоретичного знання розпочинається лише з XIV ст. й триває аж до XIX ст. 
      Історики польської філософії початок цього процесу датують рубежем XIV — XV ст., пов'язуючи його з утвореною 1364 р. Краківською академією. У Чехії історію професійної філософії розпочинають також з XIV ст. — часу заснування 1348 р. Кардова університету у Празі. У Словакії початок цього процесу відзначають з XV ст. З цього самого часу розпочинається історія професійної філософії у Хорватії. В Україні становлення професійної філософії, беручи до уваги початок навчання у братських школах, в Острозькому освітньому центрі, завершується з утворенням Києво-Могилянської академії у XVII ст. У Росії початок історії професійної філо-софії датують XVIII ст., а в Болгарії — XIX ст., пов'язуючи його із виходом у світ «Панепистемії» Петра Берона. 
      Проте історія культури українського, як і інших слов'янських народів, є більш давньою. І серед різноманітних витворів її чимало таких, що містять глибокі роздуми з приводу граничних основ людського буття, сенсу життя, сутності людини й навколишнього світу. Можна говорити про відсутність в українській культурі давніших часів професійної філософської теорії як окремої галузі духовної діяльності. Але ж це лише один із можливих способів побутування філософської думки як такої. 
      Власне кажучи, й західноєвропейській історії філософії не чужий був відмінний від науково-теоретичного спосіб філософського осягнення дійсності. Достатньо принагідно нагадати творчість багатьох представників італійського Відродження, традиції французької філософії, розпочинаючи від Вольтера і Руссо й аж до Ж.П.Сартра й А.Камю включно, щоб переконатись у наявності й тут виразного струменю, який за способом філософування відмінний від науково-теоретичного, наближаючись швидше до художньо-образного мислення, до усвідомлення філософії не як об'єктивного вчення, а специфічного способу життєдіяльності. 
      У контексті культури визначається й критерій у разі з'ясування кола тих діячів, вчень, ідей, що повинні залучатись до орбіти дослідження історії української філософії. 
      Складність розв'язання цієї проблеми полягає в тому, що жодна з ознак, які звичайно пов'язані із визначенням етнічної, національної приналежності, взята сама по собі, не може вважатись достатнім критерієм для виявлення дотичності того чи іншого діяча культури до філософії даної нації. 
      Справді. Можливо, належність до національної культури закладена у самій генетичній природі, визначається, так би мовити, складом крові? Але генетики, принаймні, заперечують здатність на біологічному рівні успадкування національних ознак культури. У кращому разі генетично закладаються лише певні передумови майбутнього характеру людини — більше або менше темпераменту, більш швидка чи повільніша реакція тощо. А цього надто замало для характеристики належності до національної філософської культури. 
      Обидва Сенеки родом з Південної Іспанії, з теперішньої Кордови, Апулей — з Північної Африки. Яка кров текла в їхніх жилах — невідомо. Але ж безумовною є належність їх трьох до культури римської, а не іспанської чи африканської. 
      Наступні об'єктивні критерії — це, насамперед, належність до певної територіальної та мовної спільноти. Але й вони виявляються недостатніми для означення належності до національної філософської культури. 
      Щодо території певної держави такий критерій аж ніяк не може застосовуватись стосовно характеристики культури українського народу, історична доля якого зумовила переважно існування його у складі різних державних утворень. Українці жили й у Литовській, Польській державі, вони входили до складу Угорщини, Російської імперії тощо. Протягом одного й того самого періоду історії українці існували у складі різних державних утворень, а все ж таки залишались українцями й творили по різні боки державних кордонів свою, українську культуру. Недостатнім виявляється й обмеження урахуванням кордонів етнічної території українського народу. По-перше, вони протягом історії істотно змінювалися. Скажімо, лише з кінця XVIII ст., після включення до складу Російської імперії північно-чорноморського узбережжя та Криму відбуваються значні міграційні процеси, що, за визначенням дослідників, витворили нову українську етнографічну територію, що не мала прецеденту в усій попередній історії українського етносу. 
      Та справа полягає не лише в цьому. Акцент на межах етнічної території, по суті, вилучає з обсягу української філософської культури численну діаспору, яка своєю творчістю, безумовно, належить до цієї культури. 
      До речі, сказане стосується не лише України з притаманною їй трагічною долею щодо власного державного існування. Територія взагалі не є й не може бути достатньою ознакою національної належності певного явища філософської культури. 
      
      Римський імператор Марк Аврелій, один з представників пізньоантичної стоїчної філософії, створював свої максими переважно в місті Карнунті, що розташоване на території сучасної Австрії, а вмер він у римському таборі Виндабона, який знаходився на місці сучасного Відню. Але ж нікому не спадає на думку оголосити його представником австрійської філософії. 
      Не менш складною ситуацією визначається й мовна характеристика національної філософської культури. Виявляється, що подолати кордони національно-культурного простору значно важче, аніж перейти у власній творчості на іншу мову. Адже латинські твори Петрарки не зробили його представником давньоримської культури, так само жодному німцеві не спаде на думку вилучити зі складу своєї національної культури Лейбниця, який писав переважно французькою мовою. Цією самою мовою написано твори Радіщева, що, звичайно ж, не виключає його зі складу російської культури. Французька мова творця теорії негритюду Леопольда Сенгора настільки бездоганна, що самі французи обрали його до складу «безсмертних членів» французької Академії моральних і політичних наук. Адже творчість Сенгора належить не до французької, а до сенегальської чи, ширше, негритянської культури. 
      Тим більше сказане стосується характеристики української суспільної та філософської думки, яка впродовж віків творилася за умов, несприятливих для розвитку культури рідною мовою. Визначальний для формування української національної самосвідомості твір Пилипа Орлика «Вивід прав України» написаний французькою мовою. «Історія Русів» Псевдо-Кониського написана російською мовою. Російською ж мовою писались твори П.Юркевича, В.Лесевича, Б.Кістяківського, О.Потебні, але від цього вони не стали чужими українській філософській культурі. 
      Отже, ніщо одержане «саме собою», від природи чи долі не може бути свідченням причетності до національної філософської культури. Ані генетична спадковість, передана з молоком матері, ані місце народження чи проживання, ані мова самі по собі не є гарантом національно-культурної належності. Звичайно, сказане не дає підстав, щоб взагалі ігнорувати роль об'єктивних факторів, які творять націю, під час визначення дотичності мислителя до національної культури. Колір шкіри, мова, акцент тощо створюють передумову або фатальну перешкоду на шляху національної самоідентифікації особистості, вони визначають долю людини. Але на те й існує особистість, щоб свідомо здійснювати вибір власної долі. 
      Більш надійним критерієм при визначенні обсягу філософських вчень, що є об'єктом дослідження історії української філософії, має бути врахування культурного контексту, в межах якого здійснюється генезис та функціонування філософської системи, теорії чи ідеї. До складу історії укра-їнської філософії тим самим входять ті вчення, що визрівали на терені культури України, незалежно від того, у якому краї через обставини життя довелося формулювати ці ідеї їхньому авторові. Зрештою, історія української філософії вивчає й ті ідеї, що створені були представниками інших національних культур, але реально функціонували у складі української культури, були сприйняті нею і справили певний вплив на її розвиток. 
      Йдеться, насамперед, про філософські ідеї, незалежно від того, чи вони входять до певної філософської системи, що обґрунтовується відповідно до канонів філософської науки, або становлять глибинне світоглядне підґрунтя літературно-мистецької, політичної, релігійної, наукової діяльності тощо. 
      Враховуючи викладене, слід розглядати історію української філософії як досить складну галузь історико-філософської науки, що реалізує свої завдання, принаймні, на трьох рівнях дослідження. 
      Перший рівень утворює коло проблем, що постають перед дослідником історії професійної філософської теорії в Україні. Це найбільш віддалений від суто української, національно-культурної проблематики шар дослідження. Власне українське у цьому сенсі має значення хіба що під час визначення просторових кордонів об'єкта дослідження. Адже в даному разі йдеться про огляд досягнень у розвитку філософської науки представниками її, що жили й творили на етнічній території українського народу. 
      Зрозуміло, що все, створене в Україні, мало й безпосереднє значення для розвитку культурного життя українського народу. Але цей аспект проблеми становить зміст другого рівня історії філософії України, який можна назвати історією філософської культури українського народу. На цьому рівні дослідження «світ текстів», з якими має справу історик філософії, розглядається як частина «світу культури», в якому ці тексти виникли або функціонували. Визначаючим за такого підходу є не походження тексту, а сфера його функціонування, що об'єднувала людей у питомо українське коло культури. На рівні такого підходу йдеться не про аналіз філософських систем чи вчень як таких, а про сукупність філософських ідей, що реально функціонували у межах культури українського народу, утворюючи філософсько-світоглядний грунт тієї культури, що об'єднувала людей, які живуть в Україні й утворюють в своїй єдності народ України. 
      Отже, індивідуально неповторне обличчя української філософії утворю-ється взаємодією всього, що було створене у галузі філософії в Україні, що реально функціонувало в культурі українського народу як збірної індивідуальності, суб’єкта філософського осмислення дійсності. Й шлях до розкриття цієї індивідуальності пролягає через відтворення максимально повної картини взаємодії всіх філософських проявів, що відзначаються на описаних раніше рівнях дослідження історії філософії України. 
      Аналіз історії філософії в контексті культури України передбачає й періодизацію її, що ґрунтується на врахуванні зміни історичних типів національної культури. 
      З огляду на це в розвитку української філософії можна виділити принаймні три головних періоди, що відзначались своєрідністю існування української філософської думки впродовж її багатовікової історії. 
      Перший період історії української філософії припадає на час існування Київської Русі. Саме у межах києво-руської культури склався притаманний українській духовній традиції тип мислення, що не схильний до абстрактного, відірваного від життя філософського теоретизування. 
      Тип філософування, що сформувався у Київській Русі, становить зміст буття філософії в українській культурі протягом першого періоду її існування. Цей період охоплює час, починаючи з XI ст. (найбільш ранньою оригінальною пам'яткою цієї доби, що збереглась до наших днів, мабуть, слід вважати «Слово про закон та благодать» Іларіона), й триває до середини XIV ст. (загибель 1340 р. князя Юрія II кладе кінець незалежності Галицько-Волинського князівства, культура якого безпосередньо наслідує здобутки духовності часів Київської Русі) й навіть XV ст. (адже, Велике князівство Литовське було органічним продовженням й розвитком форм духовності Київської Русі). Остаточний кінець історії культури княжої доби слід датувати 1470 p., коли по смерті київського князя Симеона Олельковича було скасоване Київське удільне князівство, а влада перейшла до воєводи литвина-католика. 
      Філософська думка цього періоду є адекватним відбиттям греко-слов'янського, християнського типу культури з притаманним йому акцентом на проблему «людина — Бог», крізь призму якої здійснюється осмислення граничних підстав людського існування. Для неї притаманне переважання в колі по-філософському значущої проблематики питань, пов'язаних з усвідомленням сутності людини та проблем, дотичних філософії історії. Розвиваючись в щільному зв’язку з релігією, протягом зазначеного періоду філософія існує як сукупність по-філософському значущих ідей, що утворювали підґрунтя світогляду н віддзеркалювались у всьому масиві продуктів культурної творчості (джерелом історико-філософського аналізу у цьому сенсі виступають насамперед оригінальні та перекладні пам'ятки писемної культури, а також невербальні джерела — витвори монумента-льного живопису, архітектури тощо). Тоді філософія ще не виокремилася у відносно самостійну сферу теоретичного освоєння світу, і тому історико-філософський аналіз цієї доби може здійснюватись переважно на рівні історії філософської культури українського народу. Притаманним для цього пе-ріоду є й розташування центрів філософської творчості, якими є спочатку Київ, а потім Галич. Отже, протягом розглядуваного періоду рух філософської активності на тлі української культури здійснюється у напрямі від центру на захід. 
      Другий період, який пов'язаний з часом козаччини, ознаменовано значним розвоєм культури, що припадає на добу XVI — XVIII ст. У XVI ст. в Україні запроваджується масове книгодрукування, розгортається діяльність Острозького центру. На XVII ст. припадає час діяльності братств, заснування Києво-Могилянської академії. 
      Характеризуючи українську культуру цієї доби, яка складалась у сфері філософії у результаті освоєння ідей західноєвропейського Ренесансу та Реформації, що переосмислювались на ґрунті традиційної вітчизняної києво-руської традиції, дослідники, починаючи з Д.Чижевського, визначають її як культуру бароко. Саме культура бароко зумовлює спрямування найхарактерніших рис духовно-змістовної визначеності української філософії цієї доби. 
      У колі проблематики, що розробляється в цей період, акцент переноситься на проблему «людина — Всесвіт». Поряд із питаннями етики і філософії історії чільне місце відводиться діалектиці, логіці, метафізиці, натурфілософії. 
      Цього часу у складі культури українського народу відбувається формування професійної філософії як специфічної сфери теоретичного мислення. Найвиразнішим виявом цього є філософія професорів Києво-Могилянської академії. Отже, аналіз історії української філософії цієї доби дає змогу долучати до історії філософської культури також історію професійної філософської теорії. 
      Вершиною досягнення у галузі філософської думки в Україні цього часу є, безумовно, філософія Григорія Сковороди. Аналіз її, а разом з тим продуктів політичної культури, що відбивали зростання національної самосвідомості українського народу (Конституція Пилипа Орлика — 1710 р.) закладають грунт для переходу до третього періоду історії української філософії. 
      Третій період, що хронологічно охоплює XIX — першу третину XX ст. позначений насамперед визначальною роллю, що її відіграє у філософському житті та течія, яка формується в межах культури романтизму. 
      Саме завдяки їй коло проблем, що утворюють серцевинну сутність філо-софії, збагачується постановкою проблеми «людина — нація», що започатковує розробку філософії національної ідеї. Поряд із історією філософської культури, історією філософської теорії історія філософії національної ідеї певним чином завершує процес становлення української національної культури та філософії як духовної квінтесенції її. 
      У межах романтичного типу культури протягом XIX ст. значною мірою розвивається і професійно-філософське знання, найбільш яскраво репрезентоване в філософії П.Юркевича. Але особливості розвитку філософії України у розглядуваний період визначає здебільшого не професійна філософія. Вони, передусім, зумовлюються зв'язком філософії із художньою літературою. Така особливість пояснюється знов-таки переважанням романтичного стилю мислення, згідно з яким саме мова, а за нею й словесна творчість, письменство розглядаються як головна етнодиференціююча ознака, що бере на себе системно-організуючу функцію в культурі загалом. Істотні результати цього періоду здобуваються також на ґрунті взаємодії філософії з наукою, політичною та релігійною думкою. 
      Щодо центрів, які були осередками філософської активності, то вони, за-початковуючись на початку XIX ст. на сході України, у Харкові, переміщуються на захід до Києва та Львова. 
      Звичайно, три типи культури — греко-слов'янський (християнський), ба-роко та романтизм — не вичерпують розмаїття філософського життя у розглядуваний період. На першому етапі з панівною культурою взаємодіють філософські ідеї, що тяжіють до прадавніх, східнослов'янських міфологічних уявлень, а в XIV — XV ст. і передренесансні ідеї (ісихазм). Другий період позначений взаємодією ренесансних, реформаційних ідей, а також ідей раннього просвітництва. Зрештою, у третій період визначальною є взаємодія романтичної та просвітницької філософії. Такий діалогізм властивий історії культури взагалі. Тим більш типовий він для України, історичний розвиток якої відбувався на перехресті різних культурних світів й за умов, коли вона на одному відтинкові часу змушена була розв'язувати завдання, що визначали зміст кількох періодів «нормального» розвитку культури. 
      І все ж викладене не виключає доцільність визначення трьох названих типів культури як системоутворюючих, що зумовили своєрідність відповідних періодів історії філософії України.

ФІЛОСОФСЬКА ДУМКА У КУЛЬТУРІ КИЇВСЬКОЇ РУСІ 
      Логіка викладу: Передфілософські уявлення давніх слов'ян. — Роль християнства у становленні філософської думки Київської Русі. — Поняття філософії у києво-руській культурі. — Онтологічні та натурфілософські уявлення діячів культури Київської Русі. — Гносеологічна проблематика у пам'ятках Київської Русі. — Розуміння людини та її сутності у культурі Київської Русі. — Морально-етичні уявлення в Київській Русі. — Погляди на історію діячів киево-руської культури. — Загальні особливості філософської культури Київської Русі.


      Становлення української філософської думки відбувається у межах культури Київської Русі. Звичайно, неможливо визначити більш-менш точно момент «виникнення» філософії. Його просто не було. Адже становлення філософії, що являє кардинальне зрушення в історії людського мислення, — не одноразовий акт. 
      Найдавніші філософські ідеї важко відрізнити від передфілософських утворень, що наявні у міфологічній свідомості. Найзагальніші уявлення про добро і зло, про першопочатки світу, про людину наявні і в міфологічній свідомості, що передує народженню філософії. Але, на відміну від філософії, міфологія не передбачає відповіді на питання: що є добро чи зло, що є початок? А ось коли картина світу, що її змальовує міф, стає предметом вивчення, коли виникає потреба з'ясувати, що означає слово «добро» чи слово «зло», що приховано за словами, які описують міфологічну картину світу, ми маємо право констатувати руйнування міфу й зародження філософії. Та міф не зникає остаточно. Протягом віків він веде «посмертне» своє існування. Ще тривалий час уявлення, вироблені у межах міфологічної свідомості, накладають відбиток на характер підходу і розуміння проблем у межах філософії. 
      Тим-то, перш, ніж переходити до характеристики власне філософських ідей в культурі Київської Русі, необхідно, бодай, побіжно, змалювати картину передфілософських, міфологічних уявлень про граничні підстави людського буття, які мали місце у міфології давньоукраїнської культури. 
      Міфологічна свідомість не знала розподілу світу на природний і поза-, надприродний. Для неї існував єдиний, природний космос, що протиставлявся як світ порядку — хаосу, світові безпорядку. Фактично таке зіставлення відповідало опозиції «свій світ — чужий світ», «світ культури, освоєний світ — світ ворожої і неосвоєної природи». 
      Протилежності «порядок — хаос», «своє — чуже» осмислюються у відповідній символіці «світ — темрява», «верх — низ», «праворуч — ліворуч», «схід — захід». Члени цієї опозиції — цінністно нерівнозначні. У давньоукраїнській свідомості переважає виокремлення «світу», «верху», «праворучі», «сходу» — як цінністно переважаючих, що протистоять символам «темряви», «низу», «лівостороннього», «заходу». Виокремлення і маркування напрямків простору у давньоукраїнській культурі, як і в архаїчних культурах інших народів, знаходить свій вираз в образі світового дерева, де «верх» — напрям росту дерева — символізує життя і розвиток, а «низ» — згасання, смерть. Упорядкування картини світу за координатами світового дерева передбачають також виокремлення трьох координатів: верх — центр — низ, символізованих, звичайно, птахами, звірами й рибами. Цим координатам відповідають верх — гілля, крона, середина — стовбур, низ — коріння дерева. Космос мислиться утвореним з чотирьох первісних «стихій», якими для давніх слов'ян є вітер, вода, вогонь і земля. Простір впорядкованого космосу сприймається невід'ємно від людини, що освоює цей простір, встановлюючи порядок в ньому. Досить показовими щодо цього є притаманні для давньослов'янської культури міри довжин — п'ядь (відстань між розчепиреними пальцями), лікоть, стопа, крок, сажень (відстань між кінцями пальців витягнутих рук). 
      Інакше вимірювався час. Еталонами у цьому разі були природні періодичні цикли, що позначилось на народних календарних святах. Все це засвідчує наївне ототожнення людського і природного Космосу, що було формою узагальнення величезного досвіду освоєння природи людиною. 
      Викладене відобразилось й на характері уявлень про людину, яким у давньоукраїнській культурі притаманна відсутність чіткого протиставлення душі й тіла, що характерне для типово християнського розуміння. Виявом цього є властиве слов'янській міфології приписування людині не однієї, а кількох душ. Це підтверджується притаманною нашій міфологічній свідомості вірою в «нечистих» небіжчиків — упирів, «навій» — русалок, потерчат, мавок тощо, які існують після фізичної смерті людини. У казках мотив «множинності душ» відтворюється в оповідях про воскресіння людини мертвою і живою водою. Мертва вода повертає герою життєві функції — він дихає, рани його загоюються — але він лишається мертвим, як упир. Жива ж вода повертає йому «людське обличчя», він оживає у повному розумінні цього слова. 
      Власне людське, особистісне начало надає людині її ім'я. З цим пов'язане велике значення, що мав у тогочасній культурі обряд ініціації, який передбачав присвоєння імені. По смерті людина втрачає своє ім'я, тому для давніх слов'ян-язичників небіжчик був безликим. 
      Різні психічні функції людини у давньослов'янській міфології пов'язува-лись із певними тілесними органами. «Душа», що «розуміє», ототожнювалась з головою і насамперед з оком. «Душа», що «бачить», діє у світі видимого. У світі ж невидимого діє душа, що «відчуває», яка пов'язана з серцем, тобто осереддям людини. Якщо з серцем асоціюється «душа» — життя, то їй протистоїть душа як вегетативна сила, яка ототожнюється з «утробою». Крім цих «розумної», «чуттєвої» і «вегетативної» душ (як бачимо, така класифікація збігається із основними положеннями Арістотелевого вчення про душу) існує те, що залишається від людини після відходу її на «той світ». Уявлення про «той світ» у давньоукраїнській культурі невиразне. Це світ, розташований десь на півночі (тому померлого везуть саньми), він «невидимий», тому його характеризують через заперечення рис, притаманних «видимому» світу. 
      Уявлення давніх слов'ян про місце людини у космосі регулювалось не лише відсутністю завершеного протиставлення «духовне — тілесне», а й відносністю меж між «своїм» і «чужим». Завдяки силі, властивій людині, вважалось, вона здатна переносити свою сутність на предмети, яких вона торкається (навіть поглядом чи тільки думкою). Освоєння предметів навколишньої дійсності уявлялось у вигляді компромісу між людськими та природними сутностями. Так само будувались відносини «свого» й «чужого» у соціальному світі. До «чужого» можна було в разі потреби виявляти нещадність. Але «чужий», що потрапив у полон, міг стати «своїм» для слов'янської спільності. Візантійських авторів дивувала незрозуміла для них нещадність, яку виявляли під час бою із ворогами, і разом з цим м'якість їх щодо полонених. 
      Відсутність чіткої антитези — «дух — тіло» позначилась і на розумінні слов'янами акту творіння, яке не мислилось як перетворення «ніщо» на «щось», а розумілось у вигляді акту впорядкування, під час якого людині відводилась роль активного співучасника світових подій. 
      Уявлення про світ, людину, притаманні для давньослов'янської міфології, знаходять своє відбиття у релігійних віруваннях того часу, де сакральному відводиться місце «вгорі» природного космосу, де припускається відносна єдність духовного і тілесного начал. Ці уявлення накладають свій відбиток на характер філософської думки на більш високому рівні розвитку давньоукраїнського суспільства. 
      Найдавніші збережені пам'ятки писемності Київської Русі, що є джерелом пізнання історії філософської думки народу, датуються кінцем X — серединою XI ст. На думку деяких дослідників, наприкінці X ст. була написана включена до складу «Повісті временних літ» «Промова філософа», де лаконічно відтворюється відповідно до християнського віровчення історія створення світу. У середині XI ст. створюється «Слово про Закон і Благодать» Іларіона, «Ізборники Святослава» 1073 та 1076 pp. та низка інших пам'яток, що насичені глибинним філософським змістом. 
      Істотне значення для розвою тогочасної філософської думки мало запровадження на Русі християнства. Завдяки цьому Київська Русь одержує можливість прилучитися до досягнень світової культури. Інтенсивні контакти із Візантією, Болгарією дають змогу використовувати як джерело розвитку філософської думки здобутки античної і візантійської філософії. Твори візантійської та болгарської літератури переважали у загальному фонді пам'яток світової культури того часу, що засвоювались у процесі становлення й розвитку філософської думки Київської Русі. Але вони не вичерпують цього фонду. До певної міри він включав і здобутки культури народів Західної Європи і Сходу. Мабуть, безпосередньо із сирійської мови здійснюється переклад повісті про Акира Премудрого. З давньоєврейської перекладається біблійна книга «Есфірь», «Йосипон» тощо. Вірогідно, з грузинської був виконаний на Русі переклад Сказання про іверську царицю Динару. 
      На Русі були відомі окремі церковні твори, княжі житія, створені представниками чеської культури, що містили виклад, у тому числі й по-філософському значущих ідей. 
      Але роль християнства не обмежується функцією простого ретранслятора на вітчизняний грунт здобутків світової культури. Адже різниця потенціалів вітчизняного, що здійснював перші кроки на шляху становлення філософської думки, та іноземного, засвоюваного, який спирався на майже тисячолітній досвід розвитку філософської культури, могла забезпечити творчий здобуток лише за наявності в києво-руській духовності певних могутніх стимулів, що спонукали б до напруженої інтелектуальної праці щодо осмислення складного теоретичного матеріалу. У створенні таких стимулів велика роль належить християнству, що виступає у функції своєрідного каталізатора процесу, який супроводжував засвоєння світових ідейних надбань у культурі Київської Русі. 
      Адже християнство є релігією Писання з властивим йому шанобливим ставленням до Слова. Не лише священі тексти, а й світ загалом сприймався як книга, що містить заповідану Богом істину, котру людина має збагнути. У та-кому розумінні культура, що розвивається під впливом християнства, неминуче набирає «книжного» характеру, спонукає до осягнення сенсу «прихованого» в Слові, стимулює до роздумів над словом, пошуку метафізичного, символічного значення його. А це, власне, й стимулює напружену інтелектуальну діяльність, спрямовану на осягнення глибинних філософських ідей, закладених у текстах, що разом із християнством приходять на Русь. Разом з цим засвоєння ідей світової філософської думки відбувалось на ґрунті своєї, рідної вітчизняної культури, що спиралась на давні традиційні світоглядні уявлення східних слов'ян. У результаті взаємодії двох чинників — світової інтелектуальної традиції, що ґрунтувалась на ідеях давньогрецьких мислителів, істотно переосмислених візантійською християнською філософією, і разом з тим вітчизняної культури, яка зберігала суттєве відбиття міфологічних уявлень східних слов'ян, — скла-дається традиція української філософської думки, що, починаючи з XI ст. впродовж віків визначає специфіку філософського мислення українського народу. 
      У межах києво-руської культури склався притаманний українській духовній традиції тип мислення, що не схильний до абстрактного, відірваного від життя філософського теоретизування. Якщо у західно-європейській культурі здебільшого реалізується «платонівсько-арістотелівська» лінія філософії, яка відповідно до канонів наукового мислення прагне до істини, незалежної від людини і людства, то в нашій культурі переважає «александрійсько-біблійна», яка зорієнтовується не так на здобуття безсторонньої істини, як правди, що будується як драма людського життя. Недостатній розвиток абстрактно спекулятивного, замкненого на собі філософського умозріння — досить типова риса укра-їнської ментальності. Через це в історії української культури логіко-технічна філософська освіченість, вишуканий «гносеологізм», категоріальна системотворчість не пускають глибокого коріння. Тут виробляється своєрідний тип філософування, що вирізняється не об'єктом (ним завжди є всезагальне), а суб'єктом пізнання. «Любо-мудр»-філософ виступає у цьому сенсі як цілісний суб'єкт. Він мислить себе як факт всередині буття. Не обмежуючись осмисленням всезагального як об'єктивно-безособової дійсності, він переживає його як власну долю. До філософських висновків він приходить через пошук особистого сенсу життя. Саме тому в українській культурі складається філософія, домінуючу тенденцію якої утворює екзистенціально-антропологічна редукція філософського знання. Від давнини ця філософія розвивалась навколо обговорення проблем людини та людської історії. 
      Відповідно до цього у києво-руській культурі виробляється розуміння філософії і філософа. Філософом вважався той, хто, спираючись на книжні знання, не просто здобув істину про сенс людського існування, а разом з цим перетворив одержану істину на керівництво у власному житті. Філософія мислилась не тільки як теоретизування, а й як практична мораль. 
      Такому розумінню філософії відповідають й ті визначення й, що функціонують у культурі Київської Русі. Серед найпоширеніших — перше в слов'янській літературі визначення філософії, що його містило популярне на Русі «Пространне житіє Костянтина-Кирила Філософа», складене болгарським мислителем Климентом Охридським. Згідно з ним філософія визначалась як «Знання божиїх та людських речей, що навчає, як людина може наблизитись до Бога, як ділами своїми уподібнитись за образом і подобою творцеві свому». Наведене визначення виявляє генетичну бли-зькість до ще одного тлумачення філософії, яке належить Йоану Дамаскину і вскладі слов'янського перекладу його «Діалектики» поширене у нашій давній культурі: «Філософія є пізнання сутнього, оскільки воно сутнє, тобто пізнання природи сутнього. І ще: філософія є пізнання речей божиїх та людських, тобто видимих і невидимих. Далі, філософія є роздум про смерть, як самовільну, так і природну... Далі, філософія є уподібнення богові... Філософія є мистецтво мистецтв і наука наук, бо філософія є початок всякого мистецтва... 
      Далі, філософія є любов до мудрості: істинна ж мудрість є Бог. А тому любов до Бога є істинна філософія». 
      Визначення філософії в «Пространному житії Костянтина-Кирила Філософа» за всієї властивої йому відповідності витриманому в дусі християнізованого неоплатонізму визначенню Дамаскина різниться специфічним акцентом на «діяльнісній» характеристиці філософії. Адже згідно з ним філософія насамперед навчає людину, як вона може наблизитись до Бога «ділами своїми». Цей акцент істотний для з'ясування специфіки розуміння філософії як любомудрія, притаманного діячам культури Київської Русі. 
      Світ мудрості, світ Софії мислився як світ «пре-подібності», уподоблення нижчого вищому. Тому мудрість — це осягнення вищого, але не заради знання істини самої по собі, а в ім'я битійного входження у світ значущих подій, вищих життєвих цінностей. Мудрість — це не тільки та й не стільки знання істини, але передусім «життя в істині». Вона не лише слово, а й діло. Це, як підкреслювалось у статтях «Ізборника Святослава 1073 p.», — «Мудростьное житие». 
      У співвідношенні «істинного слова» і «доброго діла», за всієї поваги до першого, пріоритет надавався другому. 
      Виходячи з такого розуміння філософії у межах києво-руської культури розробляється онтологічна, гносеологічна проблематика, обґрунтовується розуміння єдності буття, погляд на закономірності історичного поступу. 
      Характер розв'язання онтологічних і натурфілософських проблем у києво-руській культурі зумовлюється, зрештою, притаманним людині того часу уявленням про світ, у єдності з яким вона усвідомлює сенс власного буття. В основі його — властиве християнському світобаченню подвоєння ка-ртини світу — на світ наявний і бажаний, належний, що перебуває за межами наявного. Світ бажаного виступає як Божествений, трансцендентний щодо людини і природи, а це веде до істотної зміни, порівняно до міфологічних уявлень, онтологічного статусу природи. Створена з нічого природа позбавляється самодостатньої цінності. Погляд людини спрямовується через природу до трансцендентного, надприродного начала. На цьому ґрунті у києво-руській думці певне місце посідає негативне ставлення до природного, «тварного» світу. Відбиттям його є властиве монастирській літературі про-тиставлення світу земного, як світу, де панує зло, світові Божому. «Никакоже пещися о штатним», «не имъти надежа от земных никоея» — в цьому вбачали сенс життєвого подвигу засновника Києво-Печерського монастиря св.Феодосія автори «Житія» його. Але переважаючою була інша тенденція, яка, спираючись на переосмислену у патристиці неоплатоністську ідею «кеносису» (сходження потойбічного у поцейбічне), обґрунтовує причетність світу земного до світу Божого. Світ земний тим самим зображується не як осереддя «зла», «гріха», що протистоїть ідеальному, творящому й абсолю-тно доброму началу, а як співпричетний до добра, що з'єднує світ цей з його творцем. Звідси притаманне численним пам'яткам давньоукраїнської куль-тури захоплення розмаїттям світу, чудового в своїй гармонії, який є гідним всемогутності й досконалості його творця. Такий настрій проймає «Повчання» Володимира Мономаха, в якому співається хвала творцеві прекрасного світу земного: «Иже кто не похвалить, ни прославляеть силы твоея и твоих великых чудес и доброт, устроеных на семь свете: како небо устроено, како ли солнце, како ли луна, како ли звезды, и тма и свет, и земля на водах положена, господи, твоим промыслом. Зверье разноличнии, и птица, и рыбы украшено твоим промыслом, господи!». 
      З ним ідейно співзвучний поширений в Київській Русі «Шостиднев» Йоана, екзарха Болгарського, численні сторінки якого проймає щире захоплення перед величчю Всесвіту, в якому «небо утворено звездами, солнцем же и месяцемъ, и землю злакъмъ и древомъ, и море рыбами въсечьсками исполънено, бисром же и златы рунесы пиньскыми». У межах цієї тенденції певного розвитку одержують натурфілософські ідеї як грунт, де зароджуються паростки наукового способу пошуку знань про природу. Знання про будову Всесвіту містили вже згаданий «Шостиднев» Йоана, екзарха Болгарського, «Ізборник Святослава 1073 p.», збірки «Пчела» тощо. Певного розвитку набуває вітчизняна географія, цікавою пам'яткою якої є «Ходіння» Ігумена Даниїла, яке містить опис подорожі, здійсненої автором «Ходіння» у XII ст. до Палестини; математика, що відображено, зокрема, в творчості визначного представника цієї науки Кирика (XII ст.), початки знань з фізіології, біології містили поширені на Русі збірки «Фізіологи», «Шостиднев», «Палея» тощо. Але показово, що в системі духовної культури Київської Русі відбита ще одна позиція, яка виявляється результатом «кре-олізації», накладення «моделі світу», розробленої у релігійно-міфологічному світорозумінні східних слов'ян, на християнську. Цю позицію у «Повісті вре-менних літ» віддзеркалює, зокрема, вміщена під 1071 р. «Оповідь про волхвів». Крім іншого, «Оповідь» ця містить виклад версії про створення людини, яку повідомляє волхв княжому дружиннику Яню Вишатичу: Бог мився в лазні, упрів, обтерся ганчіркою й зкинув її з неба на землю. З цієї ганчірки диявол створив людину, а Бог втілив в неї душу. Опозиція «верху і низу», «добра і зла», що простежується у цій легенді, загалом притаманна і найдавнішим уявленням східних слов'ян, хоча конкретизація її до рівня «Бог — диявол» більше відповідає християнському світорозумінню. Але при цьому не можна не звернути увагу на те, що у наведеній легенді про створення людини образ Бога максимально натуралізований, «посейбічний», Бог в оповіданні волхвів цілком належить «цьому» світові, він позбавлений ознак супранатуральності, обов'язкових з погляду християнського світорозуміння. Волхви знають лише один світ, у межах якого, хоча й на різних рівнях, діють і люди, і Бог, і диявол. Погляд цей дуже близький міфологічному світосприйняттю взагалі, відбиття якого можна виявити у найдавніших східнослов'янських віруваннях. Така позиція, як бачимо, також реально існує у духовній культурі Київської Русі, принаймні, XI ст. 
      Вельми помітне місце у системі філософсько-світоглядних уявлень діячів Київської Русі посідає гносеологічна проблематика. Яскравим виявом теоретико-пізнавальних орієнтацій у культурі Київської Русі є, зокрема, властиве їй розуміння ролі книги, писаного слова, книжного вчення у житті людини. «Книжність» осмислюється як одна з найвищих чеснот людини, як запорука мудрості. Оспівуванню «книжного знання» присвячено багато місць у «Повісті временних літ». Книги уподібнюються річкам, що «напаяще вселеную». Так сказано у похвалі Ярославові Мудрому, який вшановується за те, що він «насея книжними словесы сердца верных людей» землі Руської, діяв слідом за батьком своїм Володимиром, який цю землю «взора и умягчи». Писання книг тут уподібнюється «впорядкуванню» Руської землі. Ця сама тема є центральною у спеціальній статті «Слово некоего калугера о четьи книг», що відкриває «Ізборник Святослава 1076 p.», та ін. У «Пролозі» до «Шостиднева» Йоана, екзарха Болгарського, книжна мудрість як вища цінність, що забезпечує шлях до щастя, протиставляється «негідним» турботам про насичення плодами земними. На думку автора «Моління Данила Заточника», припадаючи як бджола до квітів, до кни-жкової мудрості, людина збирає «сладость словесную и разум». 
      Культ Слова, книжності, зрештою, зумовлювався прагненням відшукати ту опосередковуючу сутність, що забезпечувала б комунікацію між Божестве-ним і земним, Божественим і людським. Саме така роль і відводиться Слову. З одного боку, через свою конкретно-чуттєву даність Слово мислиться як належне земному світові, а з іншого — виступає представником, знаком трансцендентного, позачасового, Божого. На цьому ґрунтується своєрідна гносеологічна позиція, що розглядає пізнання як витлумачення істини, проголошеної, але «сокровенної» у Слові. Сенс пізнавальної діяльності вбачається не в одержанні нових, незнаних раніше істин. Істина, єдина і всеохоплююча, вважається давно проголошеною і викладеною у «богонатхнених» книжках. Проблема в тому, що текст, який містить істину, — таємничий і багатозначний. Адже одкровення, згідно з Біблією, є водночас і сокровенням. Тому пошук істини — у витлумаченні тексту з тим, щоб пробитись крізь товщу таємниць, загадок, символів до прихованого за ними істинного смислу. Способом такого пізнання виступає «притча». Автор «Послання пресвітеру Фомі» Климент Смолятич (XII ст.) пояснює, що є два способи пізнання трансцендентного — «благодатний», властивий лише святим і апостолам, яким Христос безпосередньо відкрив таємниці небесного царства, і «приточний», доступний всім смертним, які реалізують його в акті «розумного» тлумачення «знамень» і «чудотворень». Акцентування ролі розуму у пізнавальній діяльності людини притаманне яскраво виявленій в києво-руській духовності тенденції до інтелектуалізму, започаткованої в «Слові про Закон і Благодать» Іларіона і продовженої митрополитом Никифором, автором «Послання» Володимирові Мономаху, а в більш пізній період репрезентованої творчістю Климента Смолятича, Кирила Туровського, автора «Моління Данила Заточника» та ін. 
      Акцентуючи увагу на ролі розуму, давньоруські мислителі не заперечують й значення чуттів і волі в пізнавальній діяльності людини, спрямованої на спілкування з Божественою істиною. У зв'язку з цим особлива увага приділяється органу, завдяки якому стає можливим залучення людини до Божої істини. Таким органом вважалось серце. Якщо місце людини в світі розумілось як своєрідна точка перетину між світом благодаті, світла й безоднею темряви, то в самій людині центром зіткнення і взаємодії протиборствуючих сил вважається серце. Йому відводиться роль ланки, що зводить воєдино розум, чуття й волю людини. 
      Вшановуючи Володимира, Іларіон в «Слові про Закон та Благодать» підкреслює, що в серці князя «воссиял разум». Але серце, згідно з Іларіоном, виявляється пов'язаним не лише з розумом, а й з волею, бажанням. Введення християнства мислиться Іларіоном як акт, здійснений князем не лише завдяки тому, що «воссиял разум в серце его», айв результаті того, що Володимир «возжелал сердцем и возгорел духом», щоб йому та його землі стати християнською. Серце — орган віри. У «Повчанні» Володимира Мономаха та численних інших пам'ятках києво-руської писемності читається заклик ві-рувати «всем сердцем и всею душою». Серце виступає центром, завдяки якому здійснюється прилучення до трансцендентного, сакрального, поза-земного. 
      Акцентація ролі серця істотна з огляду на подальшу традицію розвитку української філософської думки, однією з властивих рис якої було зосередження уваги на розробці філософії серця (Г. Сковорода, П. Юркевич і т. д.). 
      З цим пов'язаний і започаткований з XI ст. культ мовчання, яскраво репрезентований в агіографічній спадщині Нестора, в творчості Феодосія Печерського, а згодом розвинений в традиції ісихазму. Культ мовчання у києво-руській культурі не протиставляється притаманній їй глибокій пошані до слова, він органічно поєднується із підкресленим логоцентризмом давньоруської думки. Показовою щодо цього є похвала Феодосієві Печерському, з якою звертається до святого Нестор: «Радуйся, отче нашь и наставниче, ... молчаньем възвышаяся, смереньем и украшаяся, в словесехъ книжных веселуяся». 
      Мовчання у цьому сенсі мислиться як засіб відтінити глибинну, принци-пово «непроголошену» сутність буття, сокровенну в слові: Слово тут виступає в своїй сакральній функції засобу спілкування людини з таємничим світом трансцендентного. Воно сприймається як засіб інтимної, «сердечної» бесіди з Богом, яка може здійснюватись лише під час мовчазного спілкування. Інтенція на мовчання тим самим в києво-руській культурі виступає специфічним засобом ствердження культу слова. 
      Час становлення філософської думки в Україні пов'язаний зі значними зрушеннями у самосвідомості людини. Вона вже не дивиться на себе лише як на частину природного космосу. Людина усвідомлює себе господарем природи, що не тільки завершує ряд природних витворів, а стоїть над природним космосом, який створено згідно з Божественним задумом на послугу людині. Такий специфічний антропоцентризм зумовлює переважання в системі філософських поглядів діячів Київської Русі кола проблем, що пов'язані з усвідомленням сутності людини, сенсу її буття. Людині відводиться роль центральної ланки, що забезпечує комунікацію між Богом та створеним ним Світом. 
      Однією з головних під час з'ясування сутності людини стає проблема співвідношення в ній тіла й душі. Тіло, як «природна» сутність, єднає людину з усією природою. Душа ж людини — нематеріальна «Державною силою» людської душі вважається ум. Ум не тільки володар душі, а й «цар» почуттів. Тому він пов'язує воєдино душу й тіло. Душа людини, яка, на відміну від природної плоті, створена «вздухновенною благодаттю», управляє тілом, «наче князь державою» — так пояснює роль душі митрополит Никифор у «Посланні», адресованому князеві Володимиру Мономаху. 
      Якщо плотське характеризує «зовнішнє» в людині, то душа — «внутрішня» сутність її. Проте «зовнішнє» не індиферентне щодо «внутрішнього» у людині. Часто-густо у пам'ятках давньоукраїнської культури «кріпость» тіла і «краса» тілесна розглядаються як свідчення і «душевної» досконалості людини. Але така позиція — не єдина. їй протистоїть відмінний підхід, згідно з яким досконала, «красна» плоть розцінюється як негативне тло, на якому яскравіше виявляється велич душі, що долає «спокуси» плоті. У цьому дусі митрополит Никифор підкреслює, що «рать в нас єсть многа, и противитися плоть духовна і дух плоти». Такий погляд не треба тлумачити як свідчення протиставлення тіла й духу, як зла добру. Справа у тому, що ранні пам'ятки києво-руської доби відзначаються різним семантичним наповненням термінів «тіло» і «плоть». «Ізборник» 1076 p., «Шостиднев» Йоана, екзарха Болгарського і деякі інші твори ви-користовують термін «тіло» у протиставленні не «душі», а «духу». Водночас термін «плоть» розглядається в опозиції «душі». Якщо «плоть» і «душа» «комплектують» тіло, то «дух» виявляється силою, автономною щодо «тіла». Тіло — це плоть, з'єднана з душею. Душа, отже, вважається частиною тіла, яка за допомогою плоті втілюється в тілі. Протилежною відносно душі є не тіло, а плоть. Всі властиві людині вади виявляються пов'язаними не з «тілом», а «плоттю». Зло — не в тілесному як такому, а в плоті, що зіпсована гріхопадінням. Причиною зла вважається не матерія, а воля. Звідси метою християнського спасіння є не звільнення душі від плоті, а насамперед звільнення плоті від гріховності, очищення, виправлення її через «одушевлення». 
      Опозиція духу і тіла — не єдина, що зумовлює характер підходу до розуміння людини. Не менш складним для діячів тогочасної епохи виявляється поєднання індивідуально-особистісного і колективного, «соборного» начал, притаманних людині. З одного боку, стосовно Бога людина мислилась як індивід, що особисто відповідає за вчинене протягом земного життя. Але такий принцип персоналізму суперечливо поєднується з принципом ієрархізму та корпоративності, з огляду на який осмислюється місце і роль людини у суспільному житті. 
      Цей другий принцип породжує певну приглушеність інтересу до індивідуально-особистісного в людині. Пам'ятки києво-руської культури, що зображують події вітчизняної історії, позбавлені достатнього відтворення індивідуальності персонажів цієї історії. І справа, звичайно, не в тому, що реальна вітчизняна історія не знала яскравих індивідуальностей, сильних характерів. Просто це питання не цікавило тих, хто доніс до нас свідчення про свою епоху. Кожній людині панівний світогляд відводив чітко визначене місце у соціальній структурі. Неформальна, не обмежена нормативними настановами поведінка не притаманна середньовічному суспільству. Вона не становить для цього суспільства позитивної цінності і, якщо й не засуджується, то, принаймні, ігнорується ним. Кожна людина повинна була діяти згідно з канонізованим сценарієм. Кордони особистості визначаються у масштабі, що настільки перевершував простір, який займає індивід, що це індивідуальне начало поглиналось «колективною особою», де індивід виявляється злитим з родом, сім'єю, землею, вздовж якої він пересувається протягом життя тощо. Масштаб свого особистого життя Володимир Мономах у «Повчанні», написаному ним, визначає тією просторовою межею між Чеським лісом — на заході, Волгою — на сході, половецькими степами за Сулою, Хоролом і Доном — на півдні, куди він добирався у походах, переїздах, під час мисливства. 
      Викладене не означає абсолютної байдужості тогочасної культури до ін-дивідуального начала у зображенні людини. Адже під час розгляду співвідношення людини з Божественим передбачалось додержання принципу особистої відповідальності за все, вчинене нею. Ця тенденція сприяла появі в колі пам'яток києво-руської писемності творів, що несуть віддзеркалення усвідомлення людиною своєї особистої гідності, неповторної індивідуальної сутності. Яскравим прикладом такої тенденції є «Повчання» Володимира Мономаха, «Моління Данила Заточника» та низка інших творів цієї пори. 
      У контексті такого погляду набуває великої ваги поняття «честі» і «слави» як найвищої ціннісної характеристики людини. Це відбито в «Руській правді», інших юридично-правових документах Київської Русі, у літописних пам'ятках. На понятті «честі» ґрунтується ідеальний образ князя, княжого дружинника у межах дружинної моралі, оспівуванню якої присвячено «Повчання» Володимира Мономаха, «Слово о полку Ігоревім» та ряд інших творів тієї пори. 
      В основу дружинної етики покладено кодекс честі, що стверджує усвідомлення особистої гідності через неухильне слідування ідеалу поведінки, що прийнята як норма в даному соціумі. Йдеться про самоствердження особистості, яка підноситься над недосконалістю навколишнього світу. Моральною насамперед вважається поведінка, яка відповідає вимогам, що висуваються перед хоробрим витязем як зразком мужності та відваги. Не випадково чи не найзначнішою якістю, що вирізняє з, поміж інших головні персонажі «Слова о полку Ігоревім» князів Ігоря та Всеволода, вважається «буйство». Ця характеристика позначає не просто хоробрість, сміливість, відвагу. «Буйство» включає в себе й такі ознаки, як шаленість, відвагу до нестями. Саме таким «нестямно хоробрим», відважним до самозабуття зображується в «Слові» Буй-Тур Всеволод під час битви з ворогами. 
      Для характеристики щойно описаної моральної позиції істотним є підне-сення до вищого статусу тих типів діяльності, які утворювали найбільші можливості для вияву позитивних якостей героя. У києво-руській писемності це знаходить свій вираз в оспівуванні «мужьского дъла», яким вважаються передусім війна й мисливство. Сенс власного життя Володимир Мономах вбачає у «путях» (походах) і «ловах» (мисливстві). Згідно з цим він в «Повчанні» так резюмує свою життєву позицію: «Смерти бо ся, дети, не боячись ни рати, ни от звъри, но мужьское дело творите, како вы богъ по-дасть». 
      Поєднання тут війни та мисливства — досить показове. Адже ці обидві сфери діяльності з огляду на дружинну мораль важливі не так як кінцевий результат, а як «труд», під час якого гартуються, виявляються якості, необхідні для «мужьского дъла». 
      Поряд з цим істотну роль в етичних поглядах Київської Русі відіграє розробка образу святого. Темі святості присвячувались численні «Патерики», «Житія» святих, які утворюють самостійний шар у давньоруській літературі — «агіографію». 
      Святому відводилась роль опосередковуючої ланки між земним світом людей і потойбічним, трансцендентним світом. Він — «обранець» серед людей, але, по суті, належить не їм, а світу Божественому. Давньоукраїнська традиція, сприймаючи християнське розуміння святості, акцентує увагу на прагненні ствердити святе царство тут, на землі і для людини. Образ святого у вітчизняній агіографії набирає характеру розповіді про тяжкий шлях, що його проходить видатна особа до реалізації вищої життєвої мети — обоження. Тим самим в культурі Київської Русі формується уявлення про святість як втілений моральний ідеал поведінки, особливу позицію, що розуміється як жертовність, яка надихається цінностями «не від світу цього», але здійснюється тут, на землі. Кожний герой в пантеоні києво-руських святих уособлював певну рису, сукупність яких утворює збірний образ морального ідеалу, що утверджується впродовж віків у свідомості українського народу. Найважливішими серед них вважались мудрість, милосердя (з цими рисами насамперед пов'язані образи св. Ольги та Во-лодимира), подвиг страстотерпця, втілений в образах святих Бориса й Гліба, та смиренномудріє, чи не найповніше представлене в образах києво-печерських святих, оспіваних у «Києво-Печерському Патерику». 
      Інтерес до людини, сенсу людського життя зумовлює й значне місце, яке в культурі Київської Русі приділяється історіософській проблематиці. 
      Однією з провідних характеристик погляду на історію, притаманного діячам тієї доби, є властивий їм універсалізм, що конкретизується на різних рівнях. Насамперед, в ідеї богоданості князівської влади, що осмислюється як об'єднуюче начало держави. По-друге, у прагненні історію кожного князівства включити до єдиної історії землі Руської. По-третє, в уявленні про русичів як представників єдиної спільності слов'ян. Далі, у включенні історії слов'ян до загальної історії християнського світу, яка ототожнюється з історією людства. Говорячи про події вітчизняної історії, давньоруський книжник ніколи не забував про рух історії у світових масштабах, співвідносячи з ними конкретні історичні явища, що є безпосереднім предметом його опису. Прикметною щодо цього пам'яткою є «Повість временних літ», що започатковує вельми розгалужену традицію літописання на Русі. 
      Контекст, в який літописець вписує події сучасного йому життя, справді всесвітній. Безпосередньо діапазон реальної земної історії у «Повісті временних літ» сягає хронологічно вглиб аж до V — VI ст. Географічно кордони літописної оповіді охоплюють світ від Британії на Заході до брахманів Індії, «островницев» Індонезії і китайців, «иже живут на краю земли», на Сході. 
      Але сказаним масштаби історичного контексту не вичерпуються. До нього включено і події «позачасової» священної історії, починаючи з шести днів творення Богом Світу, історії життя Адама і Єви, всесвітнього потопу, розподілу земель між синами Ноя — Симом, Хамом і Афетом тощо. 
      Факти історичного буття рідної держави у літопису зображено наче «з височини пташиного льоту», на тлі історичного буття всього світу. У цьому простежується одна з характерних особливостей погляду на історію києво-руських книжників, що зумовлює своєрідне «панорамне» бачення, «універсалізм» сприйняття історії, притаманний інтелектуалам Київської Русі. Не менш показовою щодо цього є й найдавніша оригінальна пам'ятка писемності Київської Русі —«Слово про Закон і Благодать» митрополита Іларіона. Обґрунтовуючи погляд на закономірності розвитку історії, Іларіон вирізняє дві епохи, що відзначають прогресивний поступ людської історії: епоху «Старого Заповіту», коли взаємовідносини між людьми будувались на засадах рабства, безмежної покори, коли існував «Закон», й епоху «Нового Заповіту», де панують свобода, істина, «Благодать». Ці дві епохи послідовно змінюють одна одну у процесі історичного розвитку. Рух всесвітньої історії уявляється у цьому сенсі як процес поступового поширення християнства на всі народи світу. 
      Саме залучення Русі до християнського світу, на думку Іларіона, й знаменує настання нової епохи, епохи Благодаті, що починає панувати на просторах «землі Руської». З цим пов'язаний надзвичайно важливий для концепції Іларіона висновок про те, що все нове, молоде, те, що пізніше виникло в історії, набирає вищої цінності порівняно до попереднього, більш старого. «Лепо бе благодети и истине на новы люди въсиати, — підкреслює Іларіон, — не въливають бо, по словеси господню, вина новааго оучениа благодатъна въ мехы ветхы... нъ ново оучение, новы мехи, новы языки и обое съблюдется». 
      Важливим є не лише апологія нового самого по собі, а те місце, яке Іларіон відводить сучасному йому новому на спрямованій в майбутнє лінії розвитку людської історії. Як відомо, традиційний християнський світогляд уявляє історію як рух, що здійснюється з Божої волі і спрямовується поза власні межі до вічності, де тільки і є можливим остаточне здійснення історії. Бачення Іларіона з цього погляду несе на собі відбиток укоріненого в міфологічному світосприйнятті уявлення про Божествене як джерело порядку і гармонії на цьому, земному світі. Для нього сучасна йому земна історія виступає настільки досконалою, що спонукає не в майбутньому, а сьогоднішньому дні вбачати здійснення мрії про ідеал. Погляд на історію, який розробляє Іларіон, не виявляє прагнення обміняти всі блага нинішнього світу в ім'я досягнення жаданого майбутнього. Сучасне у цьому сенсі наче зливається з майбутнім, «спасіння» вважається вже здійсненим у самому акті хрещення Русі, яке тлумачиться як «усиновлення» Богом людини: «Крещение же сыны своа препущаеть на вечную жизнь», — пояснює Іларіон. Саме тому Іларіон менш за все говорить про майбутнє, воно не цікавить його. Він зовсім не прагне звільнитись від сучасного. 
      Щоправда, в більш пізній період, коли суперечності, притаманні києво-руському суспільству, стануть більш відчутними, такий оптимізм щодо сучасного поступово поступиться місцем напруженому переживанню майбутнього і світлому спогадові про минулий, «золотий вік», що ото-тожнювався із періодом, сучасником якого був Іларіон і який він оспівував у своєму творі, присвяченому звеличенню «землі Руської» й народу, що живе на ній. З поглядом на історію щільно пов'язана патріотична ідея «землі Руської», відчуття особистої причетності до долі Вітчизни, що активно роз-робляється в києво-руській писемності. Мабуть, вперше ствердження величі і єдності «землі Руської» виявлене у «Слові про Закон і Благодать» Іларіона. Істотним в його творі є не лише уявлення про цілісність всієї «землі Руської», а й утвердження величі її, «еже ведома и слышима есть всеми четырьми конци земли». 
      Традиційно центром Русі не лише в XI, а й у XII і XIII ст. визнавався Київ. Ця орієнтація визначає й інтерпретацію слова «Русь» в широкому розумінні як держави, не лише адміністративним, а насамперед духовним центром якої вважався впродовж всієї історії Київської Русі Київ. Такою Русь виступає у свідомості ігумена Даниїла, який під час свого «хожения» до Палестини ставить свічку біля «гроба Господня» від «всея» Руської землі. Такою осмислює Русь автор «Слова о полку Ігоревім», де воїни ведуть боротьбу за землю руську, вбиті лягають у Руську землю і по всій Руській землі розходиться туга за поразку Ігоря з дружиною. Такою є і самосвідомість авторів «Києво-Печерського Патерика», який оспівує чорноризців монастиря, що «яко пресвътлаа свътила в Руской земли сиаху». 
      Й навіть коли Київська Русь, роздроблена на багато князівств, впала під ударами орд Батия, автор «Слова про погибель Руської землі» відтворює картину Батьківщини, наче оглядаючи всю Руську землю з центру її, з пагорбів Києва. 
      Тип філософування, що складається у культурі Київської Русі, протягом наступних віків великою мірою визначав своєрідність подальшого розвитку філософської думки українського народу. 
      Специфічні особливості філософської думки Київської Русі зумовлюва-лись, зрештою, особливостями соціально-культурної ситуації, що характеризувала життя тогочасного суспільства. 
      Безумовно, як вже зазначалось, істотна роль у розвитку філософської думки Київської Русі належала християнству. Але процес сприйняття християнства відбувався на ґрунті культури, що зберігала віддзеркалення найдавніших релігійно-міфологічних уявлень східних слов'ян. Зустріч і реальна взаємодія християнської і давньої релігійно-міфологічної картини світу спричинилась до плюралізму різноманітних філософських позицій, кожна з яких певною мірою відбивала результат накладання християнських уявлень на модель світу, вироблену у культурі східних слов'ян у більш ранній період їхньої історії. 
      Будучи складовою частиною середньовічної культури з притаманним їй теїстичним забарвленням загалом, києво-руська думка спрямовується насамперед на обслуговування потреб, породжених суспільно-політичним життям тогочасної держави. Залишаючись теїстичною, вона навряд чи може бути схарактеризована як теологічна. В ній не простежується однозначна замкненість на християнській доктрині. 
      Це зумовлює, крім іншого, тематичну спрямованість її, де провідним виявляється інтерес до проблем, безпосередньо пов'язаних з філософсько-світоглядним обґрунтуванням політики. Саме тому стрижневим у філософських шуканнях києво-руських книжників стають історіософські про-блеми. 
      Зрештою, прикметною рисою філософської думки Київської Русі є також специфічне співвідношення її з мораллю. Є підстави стверджувати про «етизацію» києво-руської філософської думки. Йдеться не просто про переважне значення етичної проблематики у загальному обширі філософських питань, що розробляються у культурі. В тогочасній філософській картині світу взагалі відсутні етично нейтральні сили і явища. Все в світі, що потрапляє до орбіти філософського осмислення, співвід-носиться з космічним конфліктом добра і зла й виявляється включеним до світової історії спасіння. 
      Викладене дає змогу охарактеризувати філософську культуру Київської Русі як своєрідний синкретичний релігійно-філософсько-етичний комплекс, що спрямовується насамперед на осмислення актуальних проблем тогочасного суспільного життя.

