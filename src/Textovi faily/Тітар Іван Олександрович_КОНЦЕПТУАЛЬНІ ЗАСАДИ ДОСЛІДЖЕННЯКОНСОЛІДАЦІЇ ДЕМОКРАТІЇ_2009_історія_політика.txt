     https://www.academia.edu/3992707/%D0%9A%D0%9E%D0%9D%D0%A6%D0%95%D0%9F%D0%A2%D0%A3%D0%90%D0%9B%D0%AC%D0%9D%D0%86_%D0%97%D0%90%D0%A1%D0%90%D0%94%D0%98_%D0%94%D0%9E%D0%A1%D0%9B%D0%86%D0%94%D0%96%D0%95%D0%9D%D0%9D%D0%AF_%D0%9A%D0%9E%D0%9D%D0%A1%D0%9E%D0%9B%D0%86%D0%94%D0%90%D0%A6%D0%86%D0%87_%D0%94%D0%95%D0%9C%D0%9E%D0%9A%D0%A0%D0%90%D0%A2%D0%86%D0%87_%D0%AF%D0%9A_%D0%A1%D0%9E%D0%A6%D0%86%D0%90%D0%9B%D0%AC%D0%9D%D0%9E-%D0%9F%D0%9E%D0%9B%D0%86%D0%A2%D0%98%D0%A7%D0%9D%D0%9E%D0%93%D0%9E_%D0%9F%D0%A0%D0%9E%D0%A6%D0%95%D0%A1%D0%A3
     Актуальність теми. В процесі соціальних трансформацій, які протягом останніх двадцяти років тривають в українському суспільстві, однією з найбільш важливих цілей є побудова стабільного демократичного режиму. Ця мета була задекларована з новим змістовним наповненням у кінці 1980-х років під час політичного курсу перебудови, а після здобуття Україною незалежності вона неодноразово підтверджувалась на офіційному рівні і домінувала в публічному дискурсі. Її суттєву підтримку суспільством неодноразово засвідчували соціологічні опитування. Події Помаранчевої революції, які привели до часткової демократизації політичного режиму, ще більше актуалізували згадану мету.
     Водночас той факт, що глибока демократизація не стала реальністю, а також значна соціальна ціна трансформацій і накопичення незадоволення періодом змін нерідко ставлять під питання шляхи, засоби та саму досяжність даної мети. Не зникає ризик того, що значна кількість представників різноманітних соціальних груп і, зокрема, еліт, може бути схильною підтримати соціально-політичну стабільність, навіть якщо остання буде досягнута в рамках недемократичного режиму [11, 37; 10; 22]. Крім цього, як демонструє досвід суспільств 1920-х-1930-х років в Європі, 1950-х-1970-х років в Африці та Південній Америці, а в останні десятиліття – на пострадянському просторі, для досягнення стабільної та міцної демократії недостатньо відійти від попереднього недемократичного режиму і встановити нові формальні політичні інститути. Консолідація демократії представляє собою окрему проблему і не є закономірним станом або етапом розвитку політичного режиму. Водночас консолідований демократичний режим здатний помітно підвищувати як ефективність правління, так і успішність функціонування самого суспільства. Все це робить актуальним вивчення того, що представляє собою консолідація демократичного режиму з соціологічної точки зору, а також те, які фактори на неї впливають.
     

     В світовій соціальній науці існує значна кількість пояснювальних теорій консолідації демократії, зокрема й тих, які безпосередньо стосуються посткомуністичних країн. Однак, доводиться констатувати, що знання про більшість з них у вітчизняній соціології залишається достатньо обмеженим. Таким чином, наукову проблему ми бачимо, з одного боку, в суспільній потребі забезпечення стабільності демократичного  режиму в  українському суспільстві і, з іншого боку, у відсутності достатнього теоретичного розуміння тих соціальних та політичних засад, сукупність яких формує та підтримує демократичний політичний режим.
     Мета та завдання дослідження. Метою дослідження є розвиток концептуальних засад соціологічного пояснення консолідації демократії як соціально-політичного процесу. Для досягнення даної мети були поставлені наступні завдання:
     - на підставі вивчення спеціальної літератури уточнити ступінь наукової розробленості проблеми та розвитку концептуальних уявлень щодо  консолідації демократії;
     - виявити та порівняти теоретичні підходи до визначення поняття “консолідація демократії”, уточнити основний теоретичний зміст поняття;
     - розкрити основні підходи до емпіричної ідентифікації процесу консолідації демократії;
     - із застосуванням розробленого теоретико-методологічного підходу провести системний аналіз факторної обумовленості процесу консолідації демократії та виокремити основні фактори, які здатні на нього впливати;
     - здійснити емпіричну перевірку теоретичних уявлень щодо  консолідації демократії на прикладі країн Центрально-Східної Європи та України, зосереджуючись на структурних факторах консолідації демократії.
     Об’єкт дослідження – консолідація демократії як соціально-політичний процес.
     Предмет дослідження – прояви та фактори процесу консолідації демократії в сучасних суспільствах.
       

     Теоретичні основи роботи. Теоретичну основу дослідження складає структурно-діяльнісний підхід в соціології, який у даному дослідженні базується на синтезі теоретико-ігрового та неоінституційного підходів. Їх відображенням є методологічні принципи транзитологічної парадигми, в центрі якої знаходиться діяльнісний вимір процесу змін макрорівневих соціально- політичних інститутів, зокрема демократичного режиму, а основна увага належить груповим акторам, здебільшого елітним, та процесу інституціоналізації. В концептуалізації процесу консолідації демократії найбільше  значення  здобули  конкретні   теорії,   запропоновані  соціологами Х. Лінцем,    С. Валензуелою,    А. Пшеворським     а     також     політологами   Г. О’Доннеллом та Ф. Шміттером.
     Методи дослідження. В основу методології дослідження покладено наступні загальнонаукові методи:
 історичний – в дослідженні розвитку теорій консолідації демократії, а також методологічних підходів щодо її емпіричної ідентифікації та вимірювання;
 системний – в аналізі концептуального апарату теорій консолідації демократії, її теоретичних моделей та факторів;
 порівняльний – в дослідженні структурних факторів консолідації демократії в країнах Центрально-Східної Європи та Україні.
     Емпірична база дослідження включає результати міжнародних порівняльних досліджень “The Poscommunist Publics Study” (1990-1992 рр.), “New Democracies Barometer-III” (1993-1994 рр.), “Consolidation of Democracy in Central and Eastern Europe 1998-2001”, “European Values Survey” (хвиля 1999- 2000 рр.), дані державної статистики та ін.
     

     Наукова новизна одержаних результатів полягає у вирішенні важливого наукового завдання в галузі соціології, пов’язаного з розкриттям концептуальних засад соціологічного пояснення консолідації демократії як соціально-політичного процесу. Елементи наукової новизни містяться у наступних положеннях:
Вперше у вітчизняній соціології:
- на підставі проведеного аналізу охарактеризовано історію досліджень консолідації демократичних політичних режимів в світовій соціальній науці 1970-х–2000-х рр.; запропоновано її періодизацію, яка базується на виділенні двох основних етапів розвитку концептуалізацій, пов’язаних з включенням до наукового дискурсу поняття “консолідація демократії”;
- розроблено статичну та динамічну теоретичні моделі консолідації демократії. В статичній моделі консолідованість демократичного режиму розглядається як стан рівноваги, який спирається на демократичну поведінку основних політичних акторів, високу легітимність/підтримку режиму з боку суспільства, а також маргіналізованість антидемократичних сил/акторів. Динамічна модель консолідації демократії в найбільш загальних рисах може бути представлена як процес збільшення чисельності політичних акторів, які в своїй поведінці дотримуються демократичних норм, процес маргіналізації антидемократичних акторів та ліквідації несумісних з функціонуванням демократичного режиму інститутів попереднього недемократичного режиму;
Удосконалено:
- систематизацію та оцінку теоретичних підходів до визначення консолідації    демократії    (враховані    класифікаційні     підходи Д. Кольєра, А. Шедлера, метод “пошуку спільного знаменника”  Дж. Сарторі та ін.);
- 

- поняття консолідації демократії в категоріальному апараті теорій політичних режимів та їх зміни. Аргументовано, що необхідно достатнім “змістовним” можна вважати визначення консолідації демократії як соціально-політичного процесу стабілізації та посилення демократичного режиму. Необхідно достатнім “операціональним” визначенням консолідації демократії є її характеристика як стану, в якому більшість значущих політичних акторів дотримуються демократичної поведінки та розв’язують політичні конфлікти демократичними методами;
- систематизацію теоретико-методологічних підходів до емпіричної ідентифікації та вимірювання консолідації демократії. Виокремлено шість найбільш розроблених підходів, а саме:  визначення тривалості існування демократичного режиму (в декількох різновидах), “тест двох ротацій”, рівень підтримки/легітимності демократичного режиму (в двох основних різновидах – дифузної та специфічної підтримки/легітимності), індекс оцінки демократії Домом Свободи (Freedom House Democracy Score), індекс Bertelsmann Transformation Status та індекс консолідації демократії (CoD) Ф. Шміттера та К. Шнайдера;
- визначення впливу основних структурних факторів консолідації демократії в країнах Центрально-Східної Європи та Україні. На підставі аналізу емпіричних даних доведено, що найбільш вірогідними структурними факторами для країн Центрально- Східної Європи є рівень соціоекономічного розвитку, глибина та конфігурація соціальних розколів, а також вплив міжнародних суб’єктів політичного процесу;
Дістали подальшого розвитку:
- осмислення діяльнісних факторів консолідації демократії. На підставі теоретико-емпіричного аналізу доведена значущість факторів  соціально-економічної  політики  правлячих  еліт,   різких
- 

символічних змін в соціально-політичному процесі, а також політичних скандалів, особливо пов’язаних з корупцією та конфліктами всередині правлячих груп;
- ідентифікація та вимірювання стану консолідації демократії в Центрально-Східній Європі та Україні на підставі комплексного застосування індикаторів консолідації відповідно до різних теоретико-методологічних підходів.
     Теоретичне значення роботи полягає у розкритті концептуальних основ дослідження консолідації демократії як соціально-політичного процесу, а також теоретичному обґрунтуванні особливостей процесу консолідації демократії в сучасних суспільствах Центрально-Східної Європи і в Україні
     Пра ктичне значення роботи. Результати дослідження мають безпосереднє значення для подальшого поглиблення наукових уявлень про стабілізацію демократичного режиму та можливості політичного регулювання цього процесу. Результати дослідження можуть бути використані в:
     а) діяльності органів державної влади (а також інших суб’єктів політичного процесу) для оптимізації можливих стратегій та соціально- політичних технологій консолідації демократичного режиму в Україні;
     б) подальших наукових дослідженнях стану консолідації режиму та соціально-політичних факторів зміцнення демократії в Україні, як і в пострадянських і посткомуністичних країнах, на підставі застосування уточненого концептуального апарату, теоретичних моделей консолідації демократії та методологій емпіричного дослідження цього процесу;
     в) оновленні та доповненні у вищих навчальних закладах змісту навчальних програм та посібників із політичної соціології, теорії демократії та інших курсів, в яких розглядаються питання зміцнення політичного режиму та соціально-політичної трансформації посткомуністичних суспільств.
     Зв’язок роботи з науковими темами. Дисертаційна робота відповідає науково-дослідницькому напрямку роботи кафедри політичної соціології Харківського    національного    університету    імені    В. Н. Каразіна,    зокрема
     

здійсненому дослідження “Інституціоналізація структурних нерівностей та конфліктів в сучасній Україні та суспільствах Східної Європи” (номер державної реєстрації 0106u008296).
     Апробація результатів дослідження. Основні положення та результати дисертаційного дослідження були представлені та обговорені на наукових семінарах кафедри політичної соціології та соціологічного факультету ХНУ імені В. Н. Каразіна, були представлені на:
    ХІІ-й та ХІІІ-й міжнародних наукових конференціях “Харківські соціологічні читання” (2006, 2007 рр.),
    І-й та ІІ-й міжнародних наукових конференціях “Одеські соціологічні читання”” (2007, 2008 рр.),
    І-й та ІІ-й міжнародних наукових конференціях “Львівський соціологічний форум”” (2007, 2008 рр.),
    VІ міжнародній науковій конференції студентів та аспірантів у ХНУ  імені В. Н. Каразіна (2008 р.),
    V всеукраїнській науково-практичній конференції “Проблеми розвитку соціологічної теорії: соціальна інтеграція та соціальні нерівності в контексті суспільних трансформацій”” (Київський національний університет ім. Тараса Шевченка, 2008 р.),
    міжнародній науковій конференції “Демократичний транзит в Україні: підсумки електорального циклу 2004-2007 рр.” (Національний університет “Острозька академія”, 2008 р.).
      Матеріали дисертаційного дослідження використовувались при розробці та викладанні авторського курсу “Динаміка політичних режимів”, призначеного для студентів спеціальності “Політична соціологія” соціологічного факультету ХНУ імені В. Н. Каразіна.
     Публікації. Основні положення та висновки дисертаційної роботи представлені в 9 наукових публікаціях, з яких 7 – у фахових виданнях по соціології, рекомендованих ВАК України.
     

Структура дисертації. Дисертація складається зі вступу, трьох розділів, висновків, списку використаних джерел і додатків. Обсяг основної частини дисертації – 185 сторінок, які включають 12 рисунків і 20 таблиць. Список використаної	літератури	містить	255	назв.




РОЗДІЛ 1. ТЕОРЕТИКО-МЕТОДОЛОГІЧНІ ЗАСАДИ ДОСЛІДЖЕННЯ КОНСОЛІДАЦІЇ ДЕМОКРАТІЇ
     1.1. Розвиток досліджень консолідації демократії в зарубіжній та вітчизняній науці
     Попри зацікавленість науковців проблематикою консолідації демократичних режимів, історія розвитку відповідних досліджень залишається малодослідженою. На практиці це приводить до поверхових уявлень про їх основні особливості, дослідницькі можливості та обмеження, а також співвідношення центральних та маргінальних явищ. Відчувається дефіцит принаймні описових досліджень, які б розкривали фактологічну сторону історії розвитку досліджень консолідації демократії.1 Без такого надійного фактологічного фундаменту аналіз досліджень консолідації демократії ризикує залишатись спекулятивним та неточним.
     Таким чином, завдання цього підрозділу – представити та систематизувати основні роботи, присвячені консолідації демократії, та, наскільки це є можливим, проаналізувати їх особливості.
     Центральний корпус досліджень консолідації демократії складають роботи американо-європейських соціологів Хуана Лінца, Семюеля Валензуели, Адама Пшеворського, Ларрі Даймонда, політологів Гіллєрмо О’Доннелла, Філіпа Шміттера, Альфреда Степана, Семюеля Хантінгтона та Вольфганга Меркеля. Відповідні роботи побачили світ між 1978 та 1999 роками, а їх основний внесок був теоретико-методологічним. Емпіричні  дослідження довгий час представляли собою розпорошеними кейс-стаді, які почали перетворюватись на систематичні кількісні дослідження лише в середині 1990-х років. Як наслідок, неодноразово відзначалось, що дослідження консолідації демократії характеризуються багатством та складністю теорії, але обмеженістю емпіричних  даних.  Найбільший  внесок  в  емпіричне  дослідження відповідної
Примітки:
1 Якщо в західній науці відповідна ситуація компенсується широким доступом до джерел та розвинутою науковою комунікацією, в Україні це питання залишається дуже болючим.


проблематики належить Лінцу та Степану, Едельтрауду Роллеру, Дітеру Фуксу, Гансу-Дітеру Клінгеманну, Бернхарду Вессельсу та Яношу Сімону, а також Карстену Шнайдеру.
     Щоб зрозуміти витоки досліджень консолідації демократі (дехто скорочено цей напрямок називає “консолідологією”1), необхідно  проаналізувати ширший історично-науковий контекст. Крім цього необхідно відповісти на декілька питань методологічного характеру. Основне питання – що вважати основною характерною рисою досліджень консолідації демократії, яка дозволяє їх впевнено вирізняти серед інших? Як показує аналіз, очевидної відповіді на це питання немає.
     З одного боку, дослідження консолідації демократії – це специфічний напрямок досліджень процесу та причин стабілізації та стабільності соціально- політичних устроїв – форм державного правління, політичних систем, політичних режимів. Відповідні дослідження мають тривалу традицію – від Античності до сьогоднішнього дня. Зокрема, питання стабільності та динаміки соціального порядку – це центральне питання для всієї соціології. З іншого боку, від цього широкого масиву дослідження консолідації демократії чітко відрізняються деякими методологічними настановами та дослідницькими орієнтаціями основних робіт. Останні пов’язані з так званою транзитологічною парадигмою (або “парадигми демократичного транзиту” [81]), яка займає місце між теоріями середнього рівня та макросоціальнополітичними теоріями. Появу транзитологічної парадигми можна датувати 1969-1970 роками. З третьої сторони, від основного масиву досліджень в рамках даної парадигми дослідження консолідації демократії відрізняються специфічним предметом та однойменним центральним поняттям. Відповідно датування появи досліджень консолідації демократії може бути прив’язане з початком його використання. На нашу думку, всі три підходи принаймні частково слушні і мають враховуватись    комплексно.    Однак    найбільш    доцільним    ми     вважаємо

1 Невідомо, хто запропонував вживати цей термін, створений за аналогією до терміна “транзитологія”. Обидва терміни спопуляризував Ф. Шміттер [див.: 160; 227; 34] та його опоненти по дебатам, які будуть описані в цьому підрозділі.


прив’язувати як появу, так і взагалі дослідження консолідації демократії до початку систематичного вживання поняття “консолідація демократії”.
     Як буде продемонстровано в наступному підрозділі, перше систематичне використання терміну “консолідація демократії” (в рамках транзитологічної парадигми), може бути датоване не пізніше, ніж 1970-1974  роками.  Враховуючи це, ми пропонуємо прийняти цю умовну точку як хронологічно базову і розділити дослідження консолідації демократії в широкому смислі на два етапи, виділення яких традиційне для вітчизняної науки:
1) передісторичний етап
2) історичний1 етап.
     Ця хронологічна класифікація є базовою і, безумовно, може бути в майбутньому доповнена іншими етапами, пов’язаними з принциповими змістовними особливостями розвитку відповідних досліджень.
     1 . 1 . 1 . П е р е д і с т о р и ч н и й е т а п . Те, що в сучасних соціально- політичних науках, прийнято називати дослідженнями консолідації демократії, в ширшому розумінні не є винаходом XX століття [наведений нижче аналіз спирається на: 90]. Роздуми про те, які соціальні умови впливають на стабільність політичних устроїв, можна знайти в роботах Платона [68, Кн. VIII], а також набагато більше і детальніше – в Аристотеля [3, Кн. II-VІ; альтернативна точка зору представлена у: 1].2 Факторам, які сприяють виникненню і збереженню республіканського правління, належить центральне місце в книзі “Роздуми над першою декадою Тіта Лівія” Ніколо Мак’явеллі.  [51, Кн. І; Кн. ІІ: XV, XIX, XX, XXIII, XXVII, XXVIII; Кн. ІІІ: I, III, VII, VIII,
XVI, XIX, XXVI, XXVIII, XLIX] Аналогічні питання, але стосовно демократії, цікавили Алексіса де Токвіля. В роботі “Демократія в Америці” (1835 р.) [94, Т. І., Ч. І, Розділи ІІІ, IX] можна знайти цілком сучасний аналіз впливу різних факторів, які Токвіль називав за традиціями свого часу, але за ними   вгадується

1 В історії як науці історичним етапом називається хронологічний відрізок після виникнення писемності. В історії науки (в сенсі певної наукової галузі) історію конкретної науки або галузі прийнято відраховувати від моменту, коли з’явилась її назва або її ключовий термін. Ми будемо притримуватись останньої позиції.
2 Ці інтелектуальні корені відзначались багатьма дослідниками демократії та демократизації, зокрема Тату Ванханеном і Ларрі Даймондом (див. [247, 2] і [118, 676] відповідно).


те, що сьогодні назвали б інституційним дизайном, соціальною структурою, політичною культурою і громадянським суспільством. Хоча також згадуються архаїчні навіть за мірками того часу “випадок і божественний промисел” [94, 227-233]. Не дивлячись на те, що вивчення цих робіт показує, що дослідження питань, близьких до проблематики консолідації демократії, для свого часу було на високому рівні, їх вплив на сучасні дослідження був незначним. Фактично, багато положень пізніше були перевідкриті заново.
     Відправною точкою, від якої можна відраховувати зростання недавнього інтересу до проблем демократії, можна вважати роботу австрійського економіста Йозефа Шумпетера “Капіталізм, соціалізм і демократія” (1942 р.) [112]. Багато ідей цієї книги, користуючись термінологією історика соціології Дж. Рітцера [221], не витримали випробування часом [див.: 46]. Проте її ще довго цінуватимуть за  те, що саме в ній Шумпетер, услід за Г.  Москою [61],   В. Парето [67] та Р. Міхельсом [60] деконструював уявлення про демократію як загальну волю народу і, що більш важливо, запропонував замість них свої процедурні визначення. Таким чином, Шумпетер, разом з американським політологом Робертом Далем [27], створили ті наукові рамки, за допомогою яких більшість учених і сьогодні досліджують демократію. Методологічна революція, яку створили роботи Шумпетера та Даля, стала “реалістичним поворотом”, який дозволив відмежуватись в дослідженнях демократії від абстрактних політико- та соціально-філософських, а також формально- юридичних підходів. Це відкрило можливості для нових досліджень, зокрема більш емпірично-зорієнтованих.
     Першою важливою роботою цього напряму стала стаття американського політичного соціолога Сеймура Мартіна Ліпсета “Деякі соціальні умови демократії: економічний розвиток та політична легітимність” (1959 р.) [183]. Американський соціолог Ларрі Даймонд, пояснюючи, чому ця робота стала класичною й однією з найбільш цитованих за всю історію журналу “American Political Science Review”, відзначив декілька її особливостей, серед  яких назвемо лише дві, на наш погляд,  найважливіші.  По-перше,  не дивлячись    на
     

дуже простий висновок – чим розвиненіша країна, тим більш вірогідним в ній є існування демократії, – Ліпсет першим ідентифікував і залучив у свій аналіз значну кількість потенційних соціальних факторів стабільності демократії. Він розглянув національне багатство, рівень освіти, політичну культуру, зміни в класовій структурі та громадянське суспільство. До сьогоднішнього дня це одні з найважливіших пояснювальних факторів в даній області. По-друге, Ліпсет вбудував свої роздуми в ширшу теоретичну конструкцію модернізаційної парадигми, яка домінувала в післявоєнній соціальній науці [присвячені їй українські роботи: 44; 101; 19; 20]. Тим самим він актуалізував їх і привернув  до цієї теми більшу увагу [118, 676]. З точки зору аргументації стаття Ліпсета  не було цілком оригінальною, однак він перший її систематично сформулював, а також зумів привернути до проблематики виникнення та стабільності демократії інтерес нового покоління дослідників.
     Другою впливовою післявоєнною роботою, яка пояснювала виникнення демократії, стала книга соціального історика Баррінгтона Мура-молодшого “Соціальні витоки демократії і диктатури” (1966 р.) [192] (більше див. у [237; 239; 129, 25-28]). Мур написав її в рамках підходу, який отримав назву макроісторичної порівняльної соціології [див.: 72, 140], з позицій неомарксистського структуралізму [59, 64]. Автор стверджував, що політичні структури є похідними від соціально-классової структури. Встановлення демократії, на думку Мура, історично залежить від п’яти факторів:
1) розподілу влади всередині еліт;
2) економічної основи вищого аграрного слою;
3) констеляції класових коаліцій;
4) розподілу влади між соціальними класами;
5) автономії держави по відношенню до домінуючого класу.
     Відповідно до Мура, провідником демократичного розвитку виступає буржуазія, – цей висновок знайшов відображення в його знаменитій тезі “Немає буржуазії – немає демократії” [наводиться за: 59, 65]. Необхідною передумовою встановлення демократії виступає сильний та незалежний клас буржуазії,   який
     

достатньою мірою економічно відділений від класу земельної аристократії і не змушений вступати з нею в альянс проти робітничого класу та мілких селян  [там само]. Встановлення демократії в ХІХ-на початку ХХ століття в одних суспільствах і невстановлення в інших, на думку Мура, –  наслідок особливостей змін соціально-классової структури в них у ХVI-XVII століттях.
     З позицій сьогоднішнього дня роботи Ліпсета, Мура та інших авторів, які працювали в 1950-х-1960-х роках (зокрема С. Роккана, а також Г. Алмонда, С. Верби та ін.), об’єднувала така специфічна риса, як індуктивне пов’язування кінцевих результатів, наприклад, встановлення демократичного або недемократичного режиму, з початковими структурними умовами [ця думка сформульована в: 72; див. також: 59; 173]. Тому пізніше даний підхід отримав назву структурного. Попри всі його переваги, для нього були характерні такі обмеження як:
а) сконцентрованість на факторах макрорівня, а не мезо- чи мікрорівня,
     б) увага до структурних пояснень і нехтування діяльнісними поясненнями,
     в) тяжіння до каузальних досліджень, недостатня увага до описових досліджень.
     Фактично структурний підхід, залишається домінуючим в дослідженнях демократизації і до сьогодні, проте в 1970-х роках до нього додалась важлива альтернатива. В багатьох аспектах вона представляла собою реакцію на нього та спробу його подолання.
     З точки зору робіт, присвячених проблемам демократії та демократизації, 1970-і роки стали переломними. Це пов’язано не тільки з тим, що в 1971 році побачило світ найбільш впливове аж до сьогодні теоретичне дослідження цих тем “Поліархія: політична участь і опозиція” Р. Даля [укр. переклад – 27]. Важливішою подією стала поява нового підходу (або парадигми), здатного пояснити виникнення (або перехід до) демократії [див.: бібліографія в 119; укр. переклад – 95, 321-340; обговорення теор. проблем та досягнень: 96, 345-360]. Символічною  початковою точкою  для даного підходу стала стаття  “Переходи
     

до	демократії:	спроба	створення	динамічної	моделі”	(1970	р.)	[73] американського політолога-компаративіста Денкворта Растоу.
     Будучи невдоволеним попередніми теоретичними побудовами та дослідницькими підходами і вважаючи їх нереалістичними [73, 583-584],  Растоу запропонував модель, здатну, на його думку, правдоподібніше пояснити переходи до демократії, а також сформулював цілий ряд методологічних положень, які лягли в основу так званої транзитологічної парадигми. Методологічні тези Растоу наступні:
   “1. Чинники, які допомагають зберегти стабільність демократії, можуть бути іншими, ніж чинники, які витворили її; пояснюючи демократію, слід відрізняти функціонування від походження.
   2. Кореляція – аж ніяк не спричинення; теорія походження демократії має зосереджуватись на з’ясуванні причин.
   3. Не всі причинні зв’язки тягнуться від соціально-економічних чинників до політичних.
4. Не всі причинні зв’язки йдуть від поглядів і почувань до дій.
   5. Процес творення демократії не конче має бути однаковим у різних географічних регіонах: до демократії можна йти багатьма шляхами.
   6. Процес творення демократії не конче має бути однорідним у часі: під час послідовних стадій її розвитку вирішальної ролі можуть набувати різні чинники.
   7. Процес творення демократії не конче має бути соціально однорідним: навіть, в одному місці та періоді погляди, які сприяють демократії, можуть бути різні в політиків і звичайних громадян.” [73, 590]
     Окрім цього, він сформулював декілька тез, що стосуються того, як слід емпірично досліджувати походження (або перехід до) демократії:
   “8. Емпіричні дані на користь теорії походження повинні охоплювати для будь-якої даної країни період часу від миті одразу перед утвердженням демократії до миті одразу після утвердження демократії.
   9. Щоб дослідити логіку переходу до демократії в межах політичних систем, можна не брати до уваги країни, де головний поштовх походить з- за кордону.
   9. 

   10. Певну модель або ідеальний тип переходу до демократії можна виснувати на основі пильного вивчення двох чи трьох емпіричних випадків і перевірити, застосувавши до решти” [73, 591].
     Центральним теоретичним нововведенням Растоу стало те, що він, на відміну від попередніх структурних пояснень появи демократії, заявив, що для виникнення останньої не потрібно ніяких структурних передумов1, окрім єдиної, – існування національної єдності. Якщо цей виняток “винести за дужки”, вирішальним чином на виникнення демократії впливають не структурні фактори, а дії політичних акторів. Те, що виникнення демократії не пов’язувалось з модернізацією, суперечило модернізаційній парадигмі.
     Растоу запропонував модель переходу до демократії, яку стисло можна описати так. В результаті тривалої і невизначеної політичної боротьби відбувається поляризація основних політичних сил і оформлення їх в два протиборчі табори (підготовча стадія). Якщо їх сили приблизно рівні і боротьба не провіщає якихось певних результатів, сторони можуть ухвалити рішення перейти на демократичні норми (“правила гри”), розглядаючи це як “другий найгірший” для них результат (стадія вирішування). З часом сторони можуть все більше звикнутися з цими правилами і схилити до їх визнання інші соціальні і політичні сили (стадія призвичаєння).
     На думку Растоу, “[к]ожне завдання має власну логіку й кожне має своїх природних головних гравців: групу урядовців чи групу націоналістичних культурних діячів, які забезпечують об’єднання; масовий рух нижчих класів (можливо, на чолі з дисидентами з вищих класів), що провадять підготовчу боротьбу; невеликий гурток політичних лідерів, які мають досвід переговорів  та компромісів і формулюють демократичні правила гри; різноманітні об’єднання людей та сукупності цих об’єднань, що здійснюють призвичаєння.” [73, 603]




1 Як він писав: “дана модель фактично відкидає те, що інколи називали передумовами демократії,  тобто високий рівень соціально-економічного розвитку та попередній консенсус щодо або головних принципів, або процедурних норм” [73, 603].


     Растоу зазначав, що це тільки ідеалізація, і в реальності багато що може відбутися не у відповідності до такої моделі. Зокрема, національна  єдність може зруйнуватись, одна зі сторін перемогти, договір не відбутися і т. д. [73, 594-602].
     Попри методологічну новизну та актуальність статті Растоу, спочатку вона не привернула до себе уваги. Пізніше писали, що принаймні на деякий час нею було “несправедливо знехтувано” [228, 467]. Однак методологія, запропонована в даній роботі, з часом стала дуже затребуваною.
     1 . 1 . 2 . І с т о р и ч н и й е т а п . Через три роки після виходу статті Растоу відбулась “революція гвоздик” (1974) – в Португалії впав найстаріший європейський авторитарний режим. Через сімнадцять років, коли стане зрозуміло, що це була лише перша ланка з дуже довгого ланцюга подібних подій, вона буде визнана початком “третьої хвилі демократизації” [103, 13]. Проте сучасниками вона сприймалась як виняток. Для історичного досвіду попередніх десятиліть були більш характерними протилежні процеси – падіння демократичних і переходи до авторитарних режимів. Враховуючи це, не дивно, що однією з перших визначних робіт, яку можна віднести до транзитологічної парадигми, стала книга іспанського політичного соціолога Хуана Лінца “Падіння демократичних режимів: криза, падіння та рееквілібрація (1978) [179]. Найважливішими безпосередніми причинами падіння демократичних режимів Лінц вважає нездатність і невміння представників демократичної влади вирішити певні суспільні проблеми, що вважаються важливими (хоча не обов’язково такими є) на тлі того, як все більше представників напівлояльної до режиму опозиції (і навіть прихильників режиму) переходять на сторону нелояльної до режиму (тобто антисистемної) опозиції. Цей процес не є невідворотним: рішучими і умілими діями продемократичні актори можуть   не
тільки запобігти небезпеці падіння, але і повернути режим в стан рівноваги, хоча  і  в  дещо  іншій  якості  (Лінц  називає  це  “рееквілібрацією демократії”).1


1  Класичний  приклад  –  перетворення   Четвертої   французької   республіки   на   П’яту   при   президентстві Ш. де Голля.


Зазначимо, що Лінц бачить падіння демократичних режимів як частину ширшого процесу, який також включає їх виникнення і консолідацію. Це зближає погляди Лінца з циклічними концепціями розвитку форм державного устрою Аристотеля та Мак’явеллі.
     Необхідно підкреслити важливий факт: в згаданій вище та принаймні в одній з більш ранніх робіт [179; 177] Х. Лінца починає активно використовуватись термін “консолідація демократії” [див. підрозділ 1.2.]. входячи при цьому в дискурс транзитологічної парадигми (Растоу використовував термін “фаза консолідації” лише мимохідь). Ці роботи стали першими важливими дослідженнями консолідації демократії в рамках “історичного” етапу.
     Переходи до демократії швидко привернули до себе достатню наукову увагу. В 1979 році виник дослідницький проект “Переходи від авторитарного правління”, результатом якого стала чотиритомна робота з однойменною назвою (1986 р.) під загальною редакцією Гіллєрмо О’Доннелла, Філіпа Шміттера та Лоуренса Уайтхеда. Перший том був присвячений переходам від авторитарного правління в Південній Європі, другий – в Латинській Америці, третій – порівняльним перспективам (як всередині регіонів, так і поміж ними). Найбільшу популярність здобув четвертий том під назвою “Переходи від авторитарного правління: попередні висновки щодо непевних демократій” [203], в якому робились теоретичні узагальнення. О’Доннелл і Шміттер писали у ньому про те, що переходи від авторитарного правління кидають серйозний виклик “нормальній науковій методології”, оскільки характеризуються надзвичайною невизначеністю – в їх ході роль структурних факторів зменшується, дій акторів – збільшується, і їх майбутні наслідки важко передбачити. Авторська модель переходу від авторитаризму (і можливо, до демократії) на основі аналізу досвіду Південної Європи та Латинської Америки наступна. Представників режиму можна умовно поділити на прихильників “жорсткої” і “м’якої лінії” (“hard-liners” та “soft-liners” або іспанською – “duros” та “blandos”), а опозиції – на радикальних і поміркованих. У певний кризовий
     

для авторитарного режиму момент виникає необхідність розширити його соціальну базу, що змушує прибічників “м’якої лінії” вдатись до певної лібералізації (пом’якшення, але ще не демократизації). Наслідком цього швидко стає вибухоподібне збільшення активності громадянського  суспільства. Останнє спричиняє побоювання прихильників “жорсткої лінії” щодо можливості падіння режиму і заставляє їх замислитися над проведенням консервативного військового перевороту. Ця загроза змушує представників “м’якої лінії” шукати підтримку в рядах поміркованої опозиції і одним з можливих (але не неминучих) результатів цього може стати заключення між ними пакту, що включає вимоги демократизації і серед них – проведення демократичних виборів. Якщо переворот, який може перервати цей процес і повернути країну до ще жорсткішої форми авторитаризму, не відбувся або не мав успіху, з великою ймовірністю проходять вибори. Останні вже фактично означають перехід до демократії. Якщо представники “м’якої лінії” переоцінять свою підтримку і не зможуть втримати ситуацію під контролем, вибори виграють представники опозиції. Втім, на думку авторів, це всього лише один із можливих варіантів розвитку подій [203, 15-64] . Зазначимо, що ця невелика за об’ємом робота О’Доннелла та Шміттера стала другою за значенням роботою в рамках транзитологічної парадигми. Однак консолідації демократії в ній приділялось дуже мало уваги.
     З настанням 1990-х років переходи від авторитарних режимів (ймовірно,  в напрямку демократичних) в більшості регіонів світу фактично завершились. Увага дослідників почала все більше переключатися з демократичних переходів на  проблематику  консолідації  нових  демократичних  режимів  [див. підрозділ
3.1. та Додаток А., Рис. А.1]. Проте якщо автори ранніх робіт, вживаючи відповідне поняття, не вважали за необхідне інтерпретувати, що під ним  мається на увазі, то після виникнення наприкінці 1980-х років відповідних дискусій [див.: 216], автори нових робіт були просто змушені це робити.  Однією з перших і найглибших робіт цього типу стала велика стаття соціолога чилійського походження Семюеля  Валензуели “Демократична консолідація    в
3.1. 

пост-перехідних умовах: поняття, процес і сприяючі умови” (1990 р.) [245].1  Для Валензуели консолідація демократії – це “другий перехід”. В ході нього запроваджуються нові і зміцнюються старі демократичні інститути, а також долаються “пережитки” попереднього авторитарного режиму [245, 13-14]. При цьому для консолідації демократії зовсім необов’язково, щоб було впроваджено максимум можливих інститутів демократії. Набагато важливіше, щоб їх було більше необхідного мінімуму [245, 3-7]. Окрім цього, на думку Валензуели, потрібно поступово ліквідовувати такі “залишки” (“reserved domains”) авторитарного режиму, які можуть надалі представляти загрозу демократії, і усунути вплив тих гравців, чий вплив на політику не обмежений процедурами виборів [245, 11].
     1991 рік ознаменувався виходом книг “Третя хвиля. Демократизація в кінці ХХ століття” американського політолога Семюеля Хантінгтона [103] та “Демократія і ринок. Політичні і економічні реформи в Східній Європі і Латинській Америці” соціолога та економіста польського походження Адама Пшеворського [72]. Ці популярні синтетичні роботи стали своєрідним узагальненням знань, отриманих в ході попереднього десятиліття досліджень в області демократизації.2 Водночас такий результат став можливим за рахунок відмежування від деяких елементів методології робіт-попередників. Якщо автори останніх схилялись до декількох кейс-стаді й обмежених теоретичних висновків (наприклад, О’Доннелл і Шміттер в своїй книзі писали, що ні на початку, ні в кінці дослідження у них не було ніякої “теорії” [203, 3]), то нові роботи тяжіли до створення “великого наративу” про демократизацію. В книзі Хантінгтона це проявилось у спробі задати відповідним висновкам планетарний вимір (концепція “третьої хвилі”), а в роботі Пшеворського – в пошуку для них цілісного теоретичного фундаменту (здебільшого за допомогою теорії ігор). Незважаючи на те, що ці спроби увінчались успіхом у вигляді визнання та популярності, з точки зору дослідницької новизни обидві роботи важко назвати


1  Яка пізніше увійшла до книги “Проблеми демократичної консолідації” [169].
2  Так по відношенню до книги Хантінгтона вважають і В. Бакіров та О. Фісун [див.: 6, 428].


просуванням вперед. На пострадянському просторі ці роботи довгий час були найбільш відомими дослідженнями, в яких розглядалась проблема консолідації демократії. Водночас можна зазначити, що дані роботи не були у відповідних дослідженнях ні найбільш оригінальними, ні центральними.
     Наступним етапом в дослідженнях консолідації демократії стали 1990-і роки. В першій половині 1990-х років дискурс транзитологічної парадигми починає в багатьох сенсах розширюватися і диференціюватися. По-перше, це відобразилось як у збільшенні географічних меж досліджень, так і розширенні ареалу національних наук, в яких відповідні дослідження почали розвиватись [див. зокрема історію відповідних досліджень в у Німеччині: 111, 10-38]. По- друге, все більше нових робіт стали присвячуватись не цілісним явищам та процесам демократизації, а окремим чинникам, які ймовірно можуть на них впливати [див. підрозділи 2.2. та 2.3.]. По-третє, до транзитологічно- консолідологічного дискурсу починають звертатися і навіть примикати дослідники, які представляли інші наукові напрямки та школи.1 Потрібно також відзначити, що даний процес не супроводжувався адекватним поширенням методології транзитологічної парадигми. Внаслідок цього транзитологічний підхід збагатився іншими методологіями, але водночас почав ними “розмиватись”.
     Крім цього, в першій половині 1990-х років починає наростати критика транзитологічної парадигми з боку вчених-совєтологів (західних фахівців зі Східної Європи та СРСР). Наслідком цього стає жвава дискусія між двома таборами. Найбільш яскравими постатями в ній були Клаус Оффе, Георге Шопфлін і особливо Валері Банс з одного боку, а також Террі Лінн Карл і Філіп Шміттер – з іншого [див. зокрема: 127; 186; а також 34; 227]. Основним дискусійним питанням стала правомірність поширення підходів, які використовувались для вивчення переходів від авторитарних режимів в Південній   Європі   та   Латинській   Америці,   на   посткомуністичні     країни.


1 В якості прикладу можна згадати роботу під редакцією представників елітистського підходу Джона Хіглі та Річарда Гюнтера “Еліти і демократична консолідація в Латинській Америці і Південній Європі” (1992 р.) [165].


Основним критичним аргументом стало те, що “випадки” останніх значно комплексніші	(так	звані  “дилема	одночасності”	та	проблема	“потрійного переходу”, сформульована К. Оффе [208, 508 та далі]) внаслідок тоталітарної спадщини [128; укр. переклад – 8; див. також: 244]. Більше детально питання критики транзитологічної парадигми буде розглянуте в кінці даного підрозділу.
     Перші великі роботи, присвячені консолідації демократії, з’явились лише в 1995-1996 роках.1 Першою з них стала книга під редакцією Річарда Гюнтера, П. Никіфороса Діамандоуроса і Ганса-Юргена Пуле “Політика демократичної консолідації: Південна Європа в порівняльній перспективі” (1995 р.) [161]. Це колективна монографія, ціллю якої було проаналізувати успішний досвід консолідації демократії в Португалії, Греції, Іспанії, а також післявоєнній Італії, і спробувати отримати з нього теоретичні висновки, які могли б стати корисними для Латинської Америки та Східної Європи. Хоча саму появу подібного дослідження можна було сприймати як позитивний факт, а окремі глави і піднята в них проблематика варті серйозної уваги, книга відрізняється деякою концептуальною неузгодженістю та механістичністю.  Основне значення даної роботи, окрім її піонерського характеру, також полягає у тому, що деякими з її авторів були запропоновані, хоча і в недостатньо розробленому вигляді, новаторські евристичні підходи. В першу чергу це стосується  концепції “негативної” та “позитивної консолідації” Дж. Прідхема та концепції “часткових   режимів”   Ф.   Шміттера   [див.   підрозділ   1.3.].   Друга   робота –
“Проблеми демократичного переходу і консолідації: Південна Європа,  Південна Америка і посткомуністична Європа” (1996 р.) Лінца та Степана  [182], – навпаки, здобула репутацію дуже успішної. Цьому можна знайти декілька пояснень. По-перше, це викликано авторитетністю авторів і концептуальною компромісністю книги. По-друге, нова робота Лінца і Степана продемонструвала гнучкість в залученні нових методологій. Так впродовж всієї книги автори приділяють величезну увагу державній і національній проблематиці,  недооцінених  на  попередніх  етапах  досліджень проблематики

1  Хоча їх основні тексти були написані ще на початку 1990-х.


консолідації демократії (на що звернули увагу критики).1 Крім цього, Лінц і Степан присвятили багато часу аналізу залежності успішності переходів до демократії і демократичної консолідації від типу попереднього режиму (так звана концепція “path-dependence”). По-третє, вперше в літературі про консолідацію демократії так багато уваги (майже пів-книги) було приділено посткомуністичним країнам (хоча не завжди цей аналіз був збалансованим, а висновки слушними) [детальніший аналіз та оцінку, частково критичну, цієї книги можна знайти в: 197].
     Після появи даних робіт дослідження консолідації демократії вступили в період невизначеності та кризи, найбільш яскравим вираженням якої стали дебати з приводу центрального поняття та пов’язаних з ним методологій. Останні розгорнулись у 1996 році на сторінках впливового профільного журналу “Journal of Democracy”.2 Основна їх суть звелася до боротьби з телеологічністю у розумінні та визначенні консолідації демократії.  Враховуючи, що дебати не закінчились виробленням спільних позицій або принаймні їх зближенням, це продемонструвало глибину розколів у цьому питанні. Проте в обговоренні проблеми був позитив, – її стало можливим помітити та проаналізувати. Саме це і спробував зробити австрійський політолог Андреас Шедлер в своїх статтях “Концепти демократичної консолідації” (1997 р.) [224] та “Що таке демократична консолідація?” (1998 р.) [225]. Шедлер не намагався дати своє, “правильніше” визначення консолідації демократії. Замість цього він проаналізував існуючі визначення і підходи  різних учених і виявив, що вони суттєво відрізняються залежно від емпіричних  і нормативних референтів, на які орієнтуються автори [див. підрозділ  1.2.]. Його головні висновки виявились різкими: “консолідація демократії” – поняття, у якого відсутнє ядро, спільний смисловий знаменник, а його “класифікаційна корисність близька до нуля” [225, 101]. На думку Шедлера, головним реалістичним виходом  із  цієї ситуації має стати визнання  множинності  сенсів
1 Вона займала важливе місце у Растоу, однак пізніше більшістю дослідників ігнорувалася. Увагу до неї допомогли привернути критики транзитологічної парадигми. Цікаво, що для Лінца такі зміни не були чимось неорганічним – він приділяв увагу змінним держави та нації ще в своїй роботі 1978 року [179, 61-65].
2  Див.: [206], [162] і [205].


поняття і відповідно, більша увага до його визначення. В якості більш довгострокової стратегії Шедлер пропонує “повернення до коренів” – відмову від тих смислів, які відрізняються від первинних (як він вважає), – уникнення “падіння” або “ерозії” демократії.
     Хронологічно однією з останніх значних робіт, присвячених консолідації демократії, стала книга Ларрі Даймонда “Розвиток демократії: в напрямку консолідації” (1999 р.) [142]. Консолідацію демократії, пише її автор, можна зрозуміти тільки через зрушення в політичній культурі. В окремих розділах роботи Даймонд ретельно досліджує зв’язок між консолідацією демократії і політичною культурою, громадянським суспільством та розмірами держави.
     Новий етап досліджень консолідації демократії можна пов’язати з 2000-и роками. З приходом нового тисячоліття в наукових колах все частіше почали лунати думки про “кінець транзитологічної парадигми”. Виникла тенденція щодо ревізування її, як стали вважати, занадто “оптимістичних” положень [130, 8; 244; приклади різної рецепції цих поглядів українськими вченими див. зокрема у: 10; 23; 77; діаспорними – у: 174, 45-50], або взагалі відмови від них. Не оцінюючи адекватність цих висновків, тим не менш можна констатувати, що значущі роботи, присвячені проблематиці консолідації демократії практично перестали з’являтись. Все більшу увагу дослідників, як і в 1970-і роки, почали привертати до себе авторитарні режими, а також режими, які одержали назву гібридних (див. бібліографію в 1.2., а також рецензію на одну з центральних робіт напрямку в [97]). Можна погодитись із висновком німецької дослідниці Петри Штиков, що транзитологія як впливове та цілісне явище на початку 2000-х років практично закінчилось, залишивши по собі багатий доробок і перспективи для подальших досліджень, особливо емпіричних в рамках соціології [111; див. також: 50].
     Нове зростання інтересу до проблематики переходу до демократії і консолідації демократії в науковій літературі спостерігалось відразу після 2000- 2004 років, що було пов’язано з падінням сербського, грузинського та українського політичних режимів [див. напр.: 184]. Однак в своєму аналізі  нові
     

роботи лише частково спирались на “транзитологічні” схеми 1970-1990-х років. На завершення додамо, що стабільний інтерес до проблематики консолідації демократії залишився й протягом 2000-х років. Вийшли друком нові  монографії, присвячені деяким конкретним аспектам цієї проблеми [120; 149] або недостатньо дослідженим регіонам [255; 121; 156]. Проте вони значною мірою не зберегли теоретико-методологічної цілісності з роботами попередніх періодів. Водночас збільшилась активність в намаганні дослідити проблему емпірично. Це було пов’язано із роботами Філіпа Шміттера та Карстена Шнайдера, а також нових поколінь дослідників [див. напр.: 121; 210; 240]. Також продовжуються спроби вирішити теоретичні проблеми,  які накопичились довкола проблеми консолідації демократії. Останнім на сьогоднішній день досягненням в області досліджень консолідації демократії є книга К. Шнайдера “Консолідація демократії: порівняння Європи та Латинської Америки” (2009 р.) [234], в якій явище консолідації демократії та її причинна обумовленість досліджуються на прикладі 32 країн за допомогою методу якісного порівняльного аналізу (так званого fuzzy set QCA [див. підрозділ 3.2.]). Консолідація демократії в даній роботі концептуалізується як очікувана тривалість існування демократичного режиму. Шнайдер доходить висновку, що комплексною причиною, здатною пояснити консолідацію того або іншого політичного режиму, є відповідність між його політичними інститутами та соціальним контекстом.
     Загалом розвиток досліджень консолідації демократії, теоретико- методологічне ядро яких складала транзитологічна парадигма, можна описати в термінах, запропонованих Томасом Куном в роботі “Структура наукових революцій” (1962 р.) [42]. Нова (транзитологічна) “парадигма” була запропонована в 1969-1970-х роках Д. Растоу (а деякі її тези висловлювались ним ще в середині 1950-х років). Затребуваною вона стала після початку “третьої хвилі демократизації” в 1974 році, коли стало очевидним, що її пояснювальні можливості відповідних процесів перевищують можливості модернізаційної  парадигми.  Парадигматичні  основи  досліджень  консолідації
     

демократії були закладені в період, який можна хронологічно обмежити 1970- 1991 роками, що пов’язано з появою згаданої статті Растоу та книги “Демократія і ринок” А. Пшеворського. Дослідження середини 1980-х – кінця 1990-х років можна віднести до етапу, який Т. Кун називає періодом розвитку “нормальної науки”, – зростання кількості досліджень, які намагаються використати теоретико-методологічні здобутки періоду появи парадигми. З кінця 1990-х років стає “очевидною” кількість “аномалій”, які не можуть бути адекватно пояснені з застосуванням існуючою методології. Можна припустити, що розпочався період кризи досліджень консолідації демократії, а головним претендентом на заміщення цих досліджень та транзитологічної парадигми стали теорії гібридних режимів.
     1 . 1 . 3 .       Д о с л і д ж е н н я        к о н с о л ід а ц і ї        д е м о к р а т і ї        в у к р а ї н с ь к і й н а у ц і . Якщо говорити про вітчизняну науку, то відповідні дослідження, проблематика та методологія в ній були сприйняті з суттєвим запізненням, потрапивши в доволі відмінний від американського та західноєвропейського науковий контекст. Процес засвоєння та адаптації відповідного доробку, який продовжується, з точки зору історії науки може бути охарактеризований як аналог “навздогінної модернізації”. Такі особливості вітчизняної науки не є унікальними – подібна ситуація в сфері досліджень демократизації була характерною для соціальних наук більшості країн світу, можливо, за винятком іспаномовних (пор. приклад  Німеччини:  [111, 19]). Принциповою українською специфікою, напевне, можна вважати лише канали засвоєння відповідних знань. Більшість ранньої інформації щодо транзитологічної парадигми та досліджень консолідації демократії прийшла опосередкована російською та (меншою мірою) польською мовами [про давній  і ширший характер явища опосередкованості див.: 106, 23]. Доступ до оригінальних західних першоджерел був обмежений. Їх роль як каналу акцептування відповідних знань була та залишається запізнілою. Ситуація суттєво покращилась в останні роки з виходом нових наукових перекладів. Зокрема   можна   назвати   такі  книги   як  антологія   “У  пошуках  правильної
     

парадигми: Концептуальні перспективи посткомуністичного переходу у країнах Східної Європи” [95] в 2003 році, переклад збірки за редакцією Л. Даймонда та М. Ф. Платтнера “Глобальне відродження демократії” [25] в 2004 році, а також ґрунтовну збірку “Демократія: Антологія” [28] в 2005. Дані книги містять важливі тексти, присвячені консолідації демократії.
     Найбільшу увагу проблематиці консолідації демократії в українській науці на сьогоднішній день приділили політологи та спеціалісти з міжнародних відносин [щодо причин див.: 88] (хоча були й винятки: [див.: 9]). Однією з перших, хто звернувся до транзитологічної парадигми не з метою критики, а як до дослідницького інструменту, була Антоніна Колодій [35]. Тим не менш, питання, які вона розглядала, не були експліцитно пов’язані з проблематикою консолідації демократії. В порівнянні з нею, значно більший інтерес до проблематики консолідації демократії проявила Марина Шаповаленко, якій, наскільки нам відомо, на сьогоднішній день належить найбільша кількість робіт на цю тему, зокрема перша словникова енциклопедична стаття, присвячена консолідації демократії [104; 105]. Найбільший же розвиток дослідження відповідної проблематики отримало в рамках дисертаційної роботи Олександра Рудіка, присвяченої особливостям процесу демократизації “третьої хвилі” в посткомуністичних країнах [79]. Крім згаданих авторів, звертались до детального аналізу проблематики консолідації демократії Віль Бакіров та Олександр Фісун [6, особливо 433-436; 91], Олександр Романюк та інші [78; 99;
менншою мірою: 13; 17; 39; 84]. Варто відзначити, що, наскільки нам відомо, за винятком робіт М. Шаповаленко й О. Романюка, процес консолідації демократії для українських дослідників ніколи не перетворювався на окрему та самостійну тему [див.: 88], хоча необхідність цього і декларувалася в деяких роботах. Можна говорити про те, що на відміну від західних країн, внесок вітчизняних соціологів в її розробку був порівняно обмеженим. Питання соціокультурного підґрунтя консолідації демократії аналізував в окремій роботі Анатолій Ручка [80] (йому також належить авторство другої енциклопедичної статті щодо консолідації   демократії),   і   певною   мірою   його   також   торкались    Ольга


Балакірєва та Ірина Бекешкіна [7; 11; 12], але ці роботи загалом залишаються винятками.
     1 . 1 . 4 . К р и т и к а т р а н з и т о л о г і ч н о ї п а р а д и г м и . Як і кожен розвинутий підхід в соціальних науках (наприклад, модернізаійний, структурно-функціональний, інституційний), транзитологічна парадигма в процесі свого існування зустріла численні критичні зауваження. З ретроспективної точки зору критика транзитологічної парадигми може бути зведена до трьох основних напрямів або рівнів:
- позанаукова або метанаукова критика – звинувачення в надмірній ідеологічній заангажованості
- критика загальних методологічних основ та принципів
- критика	можливості	поширення	дослідницьких	принципів парадигми на посткомуністичні суспільства.
     Нижче ми коротко розглянемо найбільш поширені критичні аргументи та їх обґрунтованість.
      Твердження про надмірну ідеологізованість транзитологічної парадигми загалом можуть бути віднесені до радикальної критики. Тим не менш, вони заслуговують на розгляд, оскільки найбільш принципово ставлять під сумнів її об’єктивність та відповідність науковим стандартам. Основні версії подібної критики1 наголошують на тому, що а) транзитологічна парадигма  була науковою імплікацією ліберальної/неоліберальної ідеології та б) служила науковим обґрунтуванням зовнішньої політики США (в рамках так званого “Вашингтонського консенсусу”), легітимізуючи зовнішнє втручання під прикриттям необхідності демократизації або реформування того або іншого суспільства.2


1  Див. радикальну версію в [244].
2 Такі погляди знайшли собі місце і в українській науці. Наведемо лише перший найближчий до нас приклад.  Як пише Кирило Гольцман у загалом методологічно дуже корисній статті: “Історична ґенеза транзитології вказує на те, що ця теорія має багато родимок ліберальної ідеології...” [23, 235-236]. Там само він пише, що “транзитологія виконує очевидні ідеологічні функції легітимації формальної демократії, а вона наразі є найпридатнішим політичним режимом для забезпечення відтворення нерівності між центром і периферією капіталістичної системи та підтримання системи політичного сюзеренитету над державами третього світу” і прямо називає її “онаученою ідеологією”.


     Нам видається, що загалом подібна критика не є обґрунтованою. Немає сумніву, що будь-який науковий підхід та конкретний науковець, перебувають під впливом певної ідеології (або групи ідеологій) або виявляють з нею (ними) певну спорідненість.1 В цьому контексті залишаються відкритими питання змісту та сили впливу ідеології. Вивівши за дужки ці феномени, оскільки не існує цілком задовільних способів їх вимірювання, зупинимось на номенклатурі ідеологій, пов’язаних з транзитологічною парадигмою та її основними представниками. Аналіз ідеологічних вподобань, наявних в наукових роботах цих вчених, а також їх співставлення з відомими біографічними даними [132; 207, 232; 199], зокрема з даними про їх громадсько-політичну діяльність, демонструє, що в цілому гіпотеза про міцний зв’язок транзитологічної парадигми та неоліберальної ідеології не підтверджується. Зокрема, погляди  та
діяльність А. Пшеворського, Г. О’Доннелла та Ф. Шміттера тяжіють до соціал- демократичної  ідеології,  а   С. Хантінгтона   –   до   консервативної.2   Позиції Д. Растоу та С. Валензуели за браком адекватних даних охарактеризувати складно. Яскравим прихильником неоліберальної ідеології серед осіб, про які йшлося вище, є лише Л. Даймонд. Наскільки можна судити, основні критичні зауваження в ідеологізованості спрямовані саме проти нього.3 В той же самий час більшість авторитетних дослідників, які асоціюються із формуванням та розвитком транзитологічної парадигми, не перебували під впливом неоліберальної ідеології, більше того – значна їх частина її експліцитно або імпліцитно критикувала.
     Другий елемент критики – щодо наукової легітимації транзитологічною парадигмою зовнішнього втручання держав Заходу, зокрема США, у демократизацію (або режимні зміни третіх країн), – не підтверджується фактами  також.  Найбільш  відкрито питання  доцільності подібних дій  в своїх

1 Це один з основних марксистських аргументів, який увійшов до соціології знання. Більше див. у “Ідеології та утопії” К. Мангейма [52, 140 та далі, 325].
2 Ця загальна оцінка побічно підтверджується А. Пшеворським та Ф. Лімонжі в статті “Модернізація: теорія та факти” (1997 р.). Вони пишуть: “між Хантінгтоном та О’Доннеллом існують важливі теоретичні і ще різкіші політичні відмінності” [218, 169].
3 Зокрема, він єдина особа, яку достатньо експліцитно звинувачують в обидвох роботах, згаданих в попередніх примітках, – Р. Токеса [244] та К. Гольцмана [23].


роботах розглядали С. Хантінгтон та Л. Даймонд, проте й вони давали різнобічні, але загалом скептичні оцінки таких дій.
     Іншим важливим аспектом критики транзитологічної парадигми (і тим самим – досліджень консолідації демократії) являється критика її загальних методологічних основ та принципів. Достатньо поширені твердження, що дослідження    в    рамках     транзитологічної    парадигми     характеризуються а) описовістю, неможливістю пояснення глибших причин [127, 122-123], б) телеологічністю, в) неувагою до проблематики держави та нації, а також міжнародного контексту [див. напр.: 127, 123].
     Твердження щодо описового характеру транзитологічної парадигми є загалом слушним. Як зазначалось вище, намагаючись подолати обмеженості модернізаційної парадигми, транзитологічна парадигма перейшла до нової моделі каузальності. Остання включала зменшення уваги до структурних макрофакторів і зосередження на ланцюгу мезо- та макрофакторів, чий вплив є більш безпосереднім, але водночас більш варіативним та ситуативним. З точки зору традиційного погляду на каузальну обумовленість соціальних явищ, такий підхід є “надмірним” і тяжіє скоріше до описовості, ніж до з’ясування основних причин. Водночас можна відзначити, що відповідний дослідницький фокус експлікувався в основних роботах транзитологічної парадигми, а роль структурних макрофакторів та традиційного підходу до каузальності цілком не підважувалась.
     Найбільш поширене критичне зауваження на адресу транзитологічної парадигм, яке практично не викликає заперечень, – звинувачення її в телеологічності. Часто стверджується, що в рамках транзитологічної парадигми динаміка політичних режимів описується як предзадана, і консолідація демократичного режиму є кінцевим та логічним наслідком демократичного транзиту. Таким чином, консолідація демократії представляє собою стан або етап, до якого мають прийти всі політичні режими, які почали демократизуватись. На практиці цей аргумент означає, що дослідження в  рамках транзитологічної парадигми  не  здатні побачити різноманіття  реальних
     

варіантів режимної динаміки – зокрема в напрямку гібридних та авторитарних режимів. Не дивлячись на поширеність, такі погляди не підтверджуються історичними фактами. Як демонструє аналіз робіт Растоу, О’Доннелла та Шміттера, а також інших авторів, вони не містять подібних припущень, навіть імпліцитно [73; 203]. Більш того, в них зазначається, що демократизація політичних режимів є процесом з відкритим фіналом. Конкретні варіанти останнього можуть бути дуже різними – від громадянської війни та яскраво виражених недемократичних режимів до гібридних режимів, нестабільних демократичних режимів, але так само і консолідованих демократичних  режимів. Таким чином, концентрованість дослідницького фокусу на демократичних транзитах та консолідації демократії автоматично не означає методологічної телеологічності.
     Ще один, більш частковий аспект критики – твердження про нехтування транзитологічною парадигмою проблематики держави та нації, а також міжнародного контексту. Як показує аналіз джерел, така критика є слушною, але частково – по відношенню до досліджень 1980-х-першої половини 1990-х років. Зокрема на значенні факторів держави та нації наголошували в 1970-х роках Растоу [73] та Лінц [179]. Однак в пізніших дослідженнях [203; 246; 72] увага до них різко знизилась. Демократичні транзити на посткомуністичному просторі продемонстрували значущість відповідних факторів, і (після виправданої критики середини 1990-х років) в середині-другій половині 1990-х років відповідні фактори повернулись до досліджень в рамках транзитологічної парадигми.
     Останній (але дуже важливий) напрям критики транзитологічної парадигми, який вже розглядався в даному підрозділі, – критика можливості поширення методологічних принципів транзитологічної парадигми на дослідження посткомуністичних суспільств. Загалом він спирається на декілька основних аргументів. По-перше, поширеним стереотипом являється точка зору, відповідно до якої теоретичні принципи транзитологічної парадигми виробились (а) внаслідок аналізу процесів демократизації в країнах  Латинської
     

Америки, (б) емпірична реальність якої принципово відрізняється від емпіричної реальності комуністичних та посткомуністичних країн. Це так званий аргумент “співставимості” або “порівнюваності” [127, 112 та далі]. По- друге, ставиться під питання компетентність дослідників, пов’язаних з транзитологічною парадигмою, в аналізі посткомуністичних реалій [127; 244 та ін.].
     Можна зазначити, що відповідна критика є в певних межах виправданою. На жаль, поза цими межами вона базується на непорозуміннях. На нашу думку, питання порівнюваності було “болючим” для транзитологічної парадигми в кінці 1980-х-на початку 1990-х років [див.: 216], коли спостерігались намагання зробити теоретичні підходи більш деталізованими. Водночас для “ранньої транзитології” питання порівнюваності не представляло собою значної проблеми. Теоретико-методологічні припущення Растоу [73] та Лінца [179] базувались на таких різних кейс-стаді як Швеція початку ХХ століття та післявоєнна Туреччина, а також європейських країнах (від Іспанії до Фінляндії) між двома світовими війнами. Тільки пізніше ці припущення були застосовані до регіонів Південної Європи та Латинської Америки, а також посткомуністичних країн. Таким чином, не можна говорити про їх вузьку індуктивну обмеженість незначною кількістю недостатньо релевантних випадків. Крім цього, з багатьох точок зору застосування транзитологічної парадигми по відношенню до посткомуністичних країн дало кращі наукові результати, ніж очікувалось. Це говорить, про те, що в релевантних предметних сферах емпірична реальність комуністичних та посткомуністичних суспільств могла бути адекватно поясненою. Питання компетентності дослідників- транзитологів в сфері комуністичних/посткомуністичних реалій залишається, однак воно було частково подолано в 1990-х роках внаслідок поглиблення знання про відповідні суспільства та залучення спеціалістів, компетентних в  цих областях.
     В и с н о в к и .	Науковий	інтерес	до	проблематики стабільності/консолідованості політичних режимів (зокрема демократії),  попри
     

його довгу історію, не можна назвати рівномірним. Головним чином цей  інтерес був обумовлений (або, точніше, простимульований) подіями в емпіричній реальності – на кшталт динаміки зміни політичних режимів в країнах світу. Потрібно відзначити його мультипарадигмальний характер, наявність декількох основних парадигм та численних теорій. На дослідження демократизації та консолідації демократії рішуче вплинули спершу модернізаційна парадигма, потім – транзитологічна, і зрештою – так звана школа “совєтологів” та “постсовєтологів”. Крім цього, на ньому залишили свій відбиток політико-культурний підхід, теорія ігор, інституційний та неоінституційний підходи, теорія громадянського суспільства,  теорія соціальних розколів, нова парадигма нації та інші. Більшість з них продемонстрували досвід як протистояння, так і взаємозбагачення. Ще один висновок – те, наскільки евристичний потенціал ранніх робіт транзитологічної парадигми був пов’язаний з тим, що їх автори займались дослідженнями не в рамках “великих наративів” і не в рамках “прикладної науки”, а в межах  “теорій середнього рівня” (на необхідності яких наголошував Р. Мертон). Крім цього евристичність була пов’язана з дослідженням питань, які початково представлялись не “центральними”, а скоріше “периферійними” (приклад того, як, відповідно до М. Фуко, маргінальне стало центральним [65]).

     1.2. Концептуальний апарат теорій динаміки політичних режимів та консолідації демократії
     1 . 2 . 1 . О с н о в н і п о н я т т я . Для досліджень консолідації демократії характерна особлива термінологія, значення основних понять якої часто відрізняються від прийнятих в інших наукових галузях або в повсякденній мові. Саме тому проникнення в теоретико-методологічні побудови досліджень консолідації демократії найчастіше доводиться починати з оволодіння значеннями відповідних термінів. Для вітчизняної науки в даній сфері це завдання на сьогоднішній день є найбільш актуальним.
     

     З нашої точки зору, в дослідженнях консолідації демократії можна виділити три основні джерела походження термінології:
- загальну соціальну та політичну теорію,
- поняттєвий апарат порівняльних досліджень,
- транзитологічну парадигму.
      Про їх окремішність можна говорити лише умовно, з аналітичних міркувань. На практиці вони можуть пересікатись і тісно переплітатись. Водночас саме такою композицією джерел, як можна припустити, пояснюється складність і певний внутрішній конфлікт поняттєвого апарату теорій консолідації демократії.
     Для досліджень консолідації демократії характерна побудова теорій середнього рівня, пов’язана із методологічною специфікою транзитологічної парадигми та домінуючих в ній методів – кейс-стаді та порівняльного аналізу. Внаслідок цього, терміни, які з’являються в результаті емпіричних узагальнень, стають неминуче спеціальними. Терміни ж, які запозичуються з більш загальної соціальної або політичної теорії, є занадто загальними [145; 53]. Їх зміст вимушено адаптується, конкретизуючись і уточнюючись. Таким чином, наслідком перебування теорій, пов’язаних із дослідженнями консолідації демократії, на середньому рівні абстрактності, стає специфікація й ускладненість термінів, а також недостатній зв’язок із більш загальними теоретичними категоріями. Це ціна більшої евристичності.
     В найбільш загальному сенсі в поняттєвому апараті досліджень консолідації демократії, на наш погляд, можна виділити дві групи. Першу групу складають поняття, пов’язані зі статичними характеристиками політичних режимів (запозичені з більш загальних соціальних та політичних теорій). Це в першу чергу поняття “політичний режим”, окремі типи політичних режимів (зокрема, “демократія”). Більш специфічною для теорій консолідації демократії є друга група понять, яка описує динамічні характеристики політичних режимів
–	етапи,	стани,	якісні	характеристики	змін	(наприклад,	“демократичний транзит”).  До  цієї групи  відноситься  центральне  поняття  даних досліджень –


“консолідація демократії”. Звичайно, цей поділ є дещо умовним. В поняттях,  які загалом характеризують статичні риси політичних режимів, можуть бути імпліцитно закладені динамічні характеристики (прикладами можуть бути демократичний та тоталітарний режими.1 Водночас в поняттях, які описують динамічні стани політичних режимів, можуть бути виражені статичні компоненти, – це демонструють такі поняття, як “стабільність” та “тривання”. Існує також третя група понять – конкретніших та підпорядкованих першим двом. Вони описують складові елементи явища (або процесу) консолідації демократії – це зокрема такі поняття, як “легітимність демократичного режиму” “політичні гравці/актори”, “фактори консолідації демократії” і т. п.. Деякі з них будуть більш детально розглянуті в наступних частинах роботи.
      П о н я т т я     н а      п о з н а ч е н н я      с т а т и ч н и х      ха р а к т е р и с т и к п о л і т и ч н и х р е ж и м і в . Центральним і найбільш загальним поняттям для досліджень демократичних транзитів та консолідації демократії є поняття політичного режиму. Всі інші поняття, які застосовуються у відповідних дослідженнях, так або інакше пов’язані з ним.
     Поняття “політичний режим” має довгу історію. Традиція якісної характеристики політичної системи (“форми урядування”) існує як мінімум з часів античності (в чіткому вигляді – принаймні від Аристотеля [3]). Слово “режим”, застосовується по відношенню до політичної сфери як мінімум з XVIII сторіччя – відомим прикладом є французький термін “ancien regime”, який   існує,   схоже,   принаймні  з   часів   Великої   французької  революції.  В
соціально-політичній думці, зокрема науковій, поняття політичного режиму має різні значення.2 Відмінності між ними можна пояснити, виходячи із різних дисциплінарних задач та численних парадигмальних та методологічних розходжень.



1 Динамічність першого закладена, наприклад, в шумпетеріанській (процедурній) трактовці, мова про що піде нижче. Те, що тоталітарний режим може існувати тільки в динаміці, відзначала Ханна Арендт [2, 520].
2 Більше визначень поняття “політичний режим” та обговорення пов’язаних із цим теоретичних проблем можна знайти в наступних роботах: [196; 236; 14]. Щодо політичного режиму як об’єкту соціологічного дослідження див.: [14].


     Найбільш визнаним в рамках досліджень демократичних транзитів та консолідації демократії стало визначення політичного режиму, запропоноване Г. О’Доннелом та Ф. Шміттером в книзі “Переходи від авторитарного правління: попередні висновки щодо непевних демократій”. Відповідно до нього,
      політичний режим – це “ансамбль зразків, явних або неявних, які визначають форми та канали доступу до головних урядових позицій, характеристики акторів, які допущені або вилучені з такого доступу, а також ресурси або стратегії, які вони можуть використовувати, щоб отримати доступ” [203, 73; див. також: 45, 67].
     Наступним кроком після визначення поняття “політичний режим” є типологізація політичних режимів. Існують численні типологізації політичних режимів, і є серйозні підстави вважати, що було запропоновано більше конкретних типів останніх, ніж реально існуючих країн [див. обрахунки по відношенню до дем. режиму: 38, 176]. Найбільш загальною типологією політичних режимів вважають поділ на демократичні та недемократичні політичні режими. Більш детальна класична типологія включає поділ на демократичні, авторитарні та тоталітарні режими. Саме ця трискладова типологія (із деякими доповненнями, про які піде мова нижче) найчастіше використовується в дослідженнях демократичних транзитів та консолідації демократії.
     Почнемо з поняття “демократичний режим”, яке часто розширюється до поняття “демократія”. Як зазначалось вище, основні трактування поняття “демократія”  в  другій  половині  ХХ  сторіччя  ведуть  своє  походження  від  Й. Шумпетера та Р. Даля. Відповідно до широкого визначення,  запропонованого першим з них, “демократична засада – це така інституційна система для прийняття політичних рішень, у якій окремі громадяни здобувають право вирішувати, змагаючись за голоси виборців” [112, 334]. Шумпетерівське визначення є “процедурним”, діяльнісним та мінімалістським. На відміну від нього,    визначення    Даля    більш    наближене    до    класичних, нормативно-
     

зорієнтованих визначень демократії. Як він пише: “... головною властивістю демократії є постійна взаємодія уряду з громадянами на рівноправній основі з метою виконання їх побажань. ... Термін “демократія” використовуватиметься тільки для позначення такої системи, коли уряд несе повну чи майже повну відповідальність перед усіма своїми громадянами” [27, 8].
     Найбільш визнані визначення окремих типів політичних режимів належать Х. Лінцу. Його рання типологія [178] включала авторитарні, тоталітарні та демократичні режими. Основні відмінності, які дозволяють проводити між ними розрізнення, концентруються, на думку Лінца, в чотирьох площинах:
1) плюралізму
2) ідеології
3) керівництва
4) мобілізації [182, 38 та далі; характеристику більш ранніх підходів Лінца можна знайти в: 196].
Демократичним може вважатись режим, в якому існують:

      “[...] законні права формулювати та пропагувати політичні альтернативи з супутніми правами на свободу об’єднань, свобода слова й інші основні права людини; вільна та ненасильницька конкуренція серед лідерів з періодичним підтвердженням їх владних домагань; підпорядкування всіх ефективних  політичних посад демократичному процесу; і забезпечення умов для участі всіх членів політичного співтовариства незалежно від їх політичних вподобань. На практиці це означає право утворювати політичні партії та проводити через регулярні інтервали вільні та чесні вибори, не виключаючи жодної ефективної політичної посади з-під прямої або непрямої виборчої підзвітності” [179, 5].
Відповідно, авторитарними режимами є

      “політичні системи з обмеженим та ненадійним політичним плюралізмом, без детально розробленої та керуючої ідеології, але з характерними ментальностями, як без екстенсивної, так і інтенсивної політичної мобілізації, крім деяких  точок  в  їхньому  розвитку,  і  в  яких  лідер  або  інколи  невелика     група
       

здійснюють владу в рамках формально неточно визначених, але насправді вельми прогнозованих меж” [182, 38].
Визначення тоталітарного режиму наступне:

       “Якщо режим ліквідував майже весь політичний, економічний та соціальний плюралізм, який існував до нього, має уніфіковану, артикульовану, керуючу й утопічну ідеологію, в ньому присутні інтенсивна й екстенсивна мобілізація, а також керівництво, яке здійснює владу, часто харизматично, в невизначених межах і з однаковою великою непередбачуваністю та небезпекою як для еліт, так і не-еліт, тоді ... існує історичний та концептуальний сенс називати це режимом із сильними тоталітарними тенденціями” [182, 40].
     В 1990-і роки Х. Лінц із своїм співавтором А. Степаном прийшли до висновку про те, що наявна тричленна типологія має бути доповнена двома новими типами режимів – посттоталітарним та султаністським (детальніше відповідна типологія Лінца-Степана 1996 року представлена в Додатку Б). Причина появи першого з них – трансформація в післясталінську добу тоталітарних режимів, що зробило концепт тоталітаризму неадекватним новим реаліям. Необхідність другого була викликана тим, що попередня лінцівська типологія характеризувала модерні політичні режими, але не могла класифікувати змішані випадки, в яких були сильно виражені традиційні риси (прикладом чого можуть виступати так звані неопатрімоніальні режими [див.: 100]). Оскільки більшість політичних режимів комуністичних країн Центрально-Східної та Східної Європи на момент перед початком в них демократичних транзитів відповідно до типології Лінца-Степана відносились  до посттоталітарних режимів, коротко зупинимось на тому, що вони собою представляли.
     Особливістю посттоталітарних режимів (як і авторитарних) є те, що вони можуть суттєво відрізнятись. Лінц та Степан виділили три підтипи посттоталітаризму:
- ранній посттоталітаризм;
- заморожений посттоталітаризм;
- зрілий посттоталітаризм [182, 42].
- 

     Ранній посттоталітарний режим відрізняється від тоталітарного режиму принаймні в тому, що в ньому виникають деякі обмеження на дії лідера. Це може приймати вигляд підсилення ролі колективного керівництва (яке при тоталітаризмі є фікцією), а також обмеження дій лідера реально діючими формальними нормами. Для замороженого посттоталітаризму характерне збереження більшості особливостей, притаманних тоталітарному та ранньому посттоталітарному режиму, проте із винятком, пов’язаним із можливістю існування громадянського суспільства та критики режиму, яка від нього походить. Зрілий посттоталітарний режим, відповідно до визначення Лінца та Степана, за більшістю своїх ознак наближається до авторитарного режиму. Для нього характерна лібералізація практично всіх сфер, на які поширювався вплив тоталітарного режиму, за винятком збереження монополії офіційної керівної політичної партії на політичну діяльність [там само].
     Ще однією групою понять, відсутніх в класичній типології політичних режимів, стали поняття для позначення:
а) проміжних типів політичних режимів
б) недостатньо інституціоналізованого політичного порядку.
     В найширшому сенсі відповідним значенням відповідають такі родові поняття як “гібридний режим” та “(режимна) ситуація”. По відношенню до них видовими поняттями є такі гібридні режими як “змагальний авторитаризм”, “неліберальна” або “дефектна демократія”, і такі режимні ситуації як “демократична” або “авторитарна ситуація”.
     Терміном “гібридний режим” називають типи режимів, які без суттєвих спрощень не можуть бути віднесені до жодного ідеального типу політичних режимів, об’єднуючи натомість риси декількох з них. Попри те, що використання цього поняття актуалізувалось та активізувалось протягом останнього десятиріччя, воно має давню історію. Наприклад поняття “гібридна форма урядування” використовувалось ще в ХІХ сторіччі [див.: 2, 260]. Згідно з Маттеі Доганом та Домінік Пелассі ця проблема гібридних режимів рефлектується   наукою   принаймні   з   1960-х   років   [145,   157-162].  Термін
     

“гібридний режим” наприкінці 1980-х рр. використовував Л. Даймонд [139]. В 1986 році О’Доннелл та Шміттер писали, що демократичний транзит може закінчитись не встановленням та консолідацією демократичного режиму або, наприклад, поверненням до недемократичного режиму, а “чимось іншим”. Зокрема, наслідком демократичного транзиту може стати утвердження гібридних форм режимів, які О’Доннелл та Шміттер назвали словами іспанського походження dictablanda (лібералізований авторитарний режим) або democradura (ілліберальна демократія, обмежена демократія) [виділення курсивом в оригіналі – І. Т.] [203, 9]. Більше про гібридні режими можна знайти в численних роботах Л. Даймонда, Стівена Лєвіцкі, Лукана Вея, а також Фаріда Закарії, Вольфганга Меркеля та ін.


